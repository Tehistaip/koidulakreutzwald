<?xml version="1.0" encoding="UTF-8"?>
<body>
<h2 author="KREUTZWALD" number="42">42. KREUTZWALD KOIDULALE.</h2>
<source>EKM EKLA, f 59, m 1:6, l. 23</source>
<p>[27. septembril 1868.]</p>
<p><i>Kõige raskemate haavade parandamiseks ja pikemagi tusatuju lõpetamiseks võiks nüüd küllalist aega mööda läinud olla, et tänapäeval ettevõetud samm Teie silmade vabandamist võiks vähemalt nii pikalt leida, et mulle andeks annate, kui jälle ükskord kirjaga Teie ette usaldan astuda. Võitlemise puudust ei ole minul olnud, vaid mis inimlik vägi iial jõuab, olen ma katsunud ja teinud, siiski ei ole mul võimalik olnud <u>endist</u> igavest rahu kätkisse suigutada ja teist paremat ette võtta, kuida Teie tahate ja soovite. Et meie kirjavahetus edaspidi üks väljaspoolne, s[ee] on: sisuta peab olema, seda tahtmist ei jõua mina täita niikaua, kui veri minu südames veel elab, aga niisama vähe peavad minu sõnad ja teod Teie õnne ja rahu liigutama! Teie viimase pahanduse tujul kirjutatud lehekese olin ma juba esimestel päevadel tulesurma hukatusele andnud, et see mitte Teie tahtmist mööda enam Teie ette ei pidanud astuma, sest et seal haiguse vimm igast sõnast rääkis, Teile enesele rahulisel tunnil meelepärast ei oleks võinud olla. — Ma olin sealt seest niipalju aru saanud, et Teie minu sõnadele ja tegudele hoopis teise seletuse olite andnud, kui minu mõtetes seisis. Ütelge ise, armas Lydia, kuis võisite Teie mulle iial säherdust jampsimist süüks mõista, kui tahaks minu määratu austus Teie vastu, mis surmatunnini muutmata jääb, ennast armastuseks sel viisil moondada, kuida peiu ja neiu vahel sigineb? Kuis võisin mina kindlat aastate rajatamist ära unustades niisugust hullu meelt ette võtta? Seisaksin ma praegu kui vaba mees, kõigist sidemeist päästetud Teie ees, siiski ei tohiks mul iial pisemat mõtet tõusta, et armastuse paelad meid võiksid ühendada. Kui mina Teid enesele "ideaaliks" soovin, keda ma vaikses mõttes kui üht kõrgemat kuju kummardan ja tema ette — aga ikka mõttes — mõnda soovimist toon, mida ma ei Teile ega teistele iial ei lähe avaldama: siis tahaksin ma ometigi seda kohtunikku tunda saada, kes mind sellepärast hukka tahab mõista. — Kes kõige kõrgemal istub, ei saa seda mitte tegema, sest et tema täiusel teised mõtted on kui meie nõtrusel. Tema oli meid nõdraks loonud, sest et tema meilt muud ei tahtnud kui inimlikku võimalikkust. — Teie küsite: kuhu minu "endised ideaalid" on jäänud? Sinna silmapilguni, kus üks õnnelik juhtumine mind Teiega tutvustanud, ei olnud minul veel kedagi "ideaali" olnud, keda ma ülemaks oleksin võinud pidada kui harilikuks naisterahvaks. Teiega on hoopis teisiti lugu — Teie võite kui "ideaal" mulle alati armas ja palvetuse väärt olla, ometigi seisate Teie minu mõttes palju kõrgemal, kui et mul iial (ka kui võimalik oleks aastate koormast päästa!) julgust saaks olema Teid abielu või armastuse paeltesse püüda kinnitada. Ühelt ideaalilt ei taha ma enam kui üht olemist, kelle poole ma mõttes oma vaimu võiksin tõsta, aga ei mitte säherdust, kes mulle päevlikku sööki peab valmistama ja kõik majatalitused toimetada püüdma. Kas või kui pikalt Teil viimaste tarvis küllalist osavust saaks olema, sellega ei ole mul pisemat tegemist, sest et see minu ideaali külge ei puutu, niisama vähe võiks see mind eksitada, kui Teie mind põlgaksite ja oma jalgade alla tahaksite tallata, seal võiksin ennast Teie ligistuse eest hoida, aga Teil ei ole seda väge, et sellest mind jõuaksite tagasi hoida, mis mina Teist arvan või pean. — Peaksime meie ükskord veel suusõnal teineteisega jutustamisele juhtuma, siis loodan ma Teid vistist niikaugele pöörda, et Teie 1) selget otsust sellest peate saama, et mina kõigest, mis Teie minu pärast arvate kannatanud olevat, nii süüta olen kui täna ilmaletulnud laps, 2) et minu austus Teie vastu surmani muutmatuks jääb ja 3) minu südame igatsust Teie ega teised kahandada ei jõua. Minu südame tundmused Teie vastu ei või kustuda, sest et neil igavene elu sees elab. Niipalju elutarkust on mulle viimased nädalad küll andnud, et suu sellest kellegi vastu enam sõna ei lähe lausuma, mis minu südames elab, sest et selle poolest minu usaldus väga on ära kadunud, et ma kedagi enam ei usalda. — — Seda seletust ei tohtinud ma Teie vastu mitte jätta, nüüd võite teha, kuida — tahate, kirjutage või ärge kirjutage: mina loodan siiski, et Teie süda teisiti räägiks kui Teie nägu ja sõnad tunnistavad.</i></p>
<p><i>Ärge pange pahaks, kui mina veel Teie saadetud Postimehi sel nädalal ei või tagasi saata, ma olen vast esimese aasta Jututoa läbi lugenud ja tahan nii pea kui võimalik teised käsile võtta; siiski võiks paar nädalat enne ära kuluda, kui kõigega valmis saan, sest et aeg väga kasinal mõõdul seisab ja kõik, mis suvel poolikule või tegemata jäänud, nüüd peab tehtud saama. Päevad ja nädalad kaovad mul näpu vahel, enne kui aru saan, on jälle üks nädal läinud. — Kes on see sarviline, kes ennast viimases Postimehe numbris julgeb "koolmeistriks" nimetada? </i><note place="end" n="1"><p>Eesti Postimehes 25.09.1868, lk 305—307 on avaldatud "Võru poolt [s.o Räpina] kihelkonnakoolmeistri" Th[omas] U[ndritza] kirjutis "Ma olen koolmeister", kus usu- ja kirikudogmadest lähtudes on koolmeistri ülesanded 8 punktis kokku võetud.</p></note><i> — Häda meie vaesele rahvale, kui palju säherdusi härgi koolmeistri nime kannavad! Mina ei kuule tema jutust muud, kui: üks kirikusõnn ammub külavainul, mis ta igal pühapäeval kantsli pealt oma peaajust tühjendatud pähe tallele oli pannud. Kas ei peaks ka meie maal aeg olema tulnud, et niisuguste sõnnide tallermaaks Postimehe tasku enam ei kõlbaks?! — Ma arvan: Misjonilehtedes</i><note place="end" n="2"><p>Eesti Postimehe lisalehes Misjonär, vt kiri 21, viide 6.</p></note><i>, kuhu midagi mõistlikku ei passi, oleks säherdustele ammumistele küllalist ruumi. — Postitasku peaks õigust mööda valgust, ei mitte pimedust kandma, nõnda kui koolid ja koolmeistrid rahvast õpetama, aga ei mitte heinatuustid inimestele silmade ette siduma, et ükski enam ei või näha. Jumal hoidku meid säherduste eest, mis kui</i> "juhtkiri" <i>Postimehe lehe [ette]otsa pannakse.</i></p>
<p>Kas siis saksa protestantide seltsil<note place="end" n="3"><p>Deutscher Protestantenverein – luterliku kiriku liberaalsema suuna esindajate organisatsioon Saksamaal, vrd Kirjavahetus IV, lk 211 ja L. Tohver, Kreutzwaldi väliskirjanduslikust eruditsioonist. Tartu, 1932, lk 125—126.</p></note> pole mingit mõju meie õnnetu Liivimaa peale?! —</p>
<p><i>Suuremal kiirusel ei jää mulle enam aega kui Teile uuesti ütelda, et mõttes ja meeles Teie vastu muutmata jääb</i></p>
<p><i>Teie </i></p>
<p><i>vana sõber </i></p>
<p><i>Viru laulik.</i></p>
<p><i>Võrul, sel 27. sept. 1868. </i></p>
<p><i>Võtke minu tänu saadetud Jututoa lehtede eest, mis viimasel kahel nädalal enam ei ole sisse jooksnud.</i></p>
</body>