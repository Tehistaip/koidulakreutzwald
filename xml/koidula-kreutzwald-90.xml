<?xml version="1.0" encoding="UTF-8"?>
<body>
<h2 author="KREUTZWALD" number="90">90. KREUTZWALD KOIDULALE.</h2>
<source>EKM EKLA, f 59, m 1:6, l. 44</source>
<p>V[õrul], 13. augustil 1872.</p>
<p>Näitab küll nõnda, armas laps, nagu oleks must kass meie vahelt läbi jooksnud! Teie olete ilma piinapingil pinnimiseta üles tunnistanud, et Te minu peale <u>koguni vihane</u> olete olnud. Oleksite Teie ennast sel puhul fotografeerida lasknud, siis oleksin ma kergemini ette kujutada võinud, <u>mis nägu</u> Teie siis olite! Ärge ennast ilmaaegu vaevake, mind Te juba ei heiduta, mina tunnen Teie <u>head</u> südant ja see on mulle suureks troostiks. Peaksid aga tõepoolest kõik köied katkema nagu "Aleksandri" tõstmise juures,<note place="end" n="1"><p>Kõne on Tartu ja Pihkva vahel sõitnud aurulaev Aleksandriga Emajõel juhtunud õnnetusest ja selle päästmisest.</p></note> siis apelleerin ma Teie südame poole, ja see on instants, kus mind küll kuulda võetakse. Naisterahva koguni õrnadest kiududest süda ei malda oma külgesündinud heldust ka kõige kurjema vaenlase vastu iialgi täielikult maha salata, mispärast siis järeldada tohiks, et see õun, mida esiema hammustas, küll <u>magus</u> pidi olema. Kui aga tütardesse aegade jooksul kibedust ja haput on tekkinud, siis on selles süüdi hoopis teised mõjud ja sugugi mitte see ülekohtusel viisil kirutud õun. Või arvab loomulik türannidesugu tõesti, et härra Aadam kiusatusele paremini vastu oleks pannud kui õrn ja nõder küljeluukene? — Vanataat oleks pidanud ainult korraks konjakipudeli ja kastitäie heade sigaritega proovi tegema! — Ei, mu laps, Teie ei ole sugugi nii pahane, nagu näidata püüate, <u>Teie</u> lõkkelelöönud viha on — õletuli! Teiega võiks hõlpsasti nõndasamuti juhtuda nagu omal ajal Bileamiga, et needmise nõuga Võru poole välja läheksite, Teile aga ometigi Tilleorus — ilma ühegi eesli meeldetuletuseta — hoopis teised ja paremad mõtted pähe tuleksid, nõnda et Teie nagu <u>õnnistav</u> ingel härra Brauni võõrastemajasse pärale jõuaksite.<note place="end" n="2"><p>Bileam — Vana Testamendi prohvet, kes sõitis eesli seljas iisraeli rahvast needma, kuid selle asemel õnnistas teda sõnadega, mille Jahve talle suhu pani (4Ms 22:21—40).</p></note> Mis inimesed naisterahva arusaamatu iseloomu kohta lobisevad, seda mina ei usu. Piigapõlve pidajad vilunud kunstnikud võivad ju oma iseloomust õieti arusaamise mõnele harjumata vaatlejale mõnikord küll raskeks teha, naisemees teab aga juba mesinädalatel, missuguse õnneloosi ta elu-loteriil on tõmmanud.</p>
<p>Kui Teie, austatud preili, neid minu mõttemõlgutusi abielu kohta moodsateks arvamisteks peate, siis olete eksiteel: need arvamised ei ole just palju nooremad kui inimestesugu, mis — nagu Teil teada — enam kui 60 tuhat aastat <u>enne</u> Aadamat olemas oli, ometigi pattu teha ei saanud, sest et neil aegadel veel pattu ei olnud, mis alles piibli Aadamaga tükis ilmale tuli. Teoloogiline filosoofia väidab: "<u>ilma</u> Aadamata <u>ei oleks</u> ka Kristust". See sõna on minu vanale peale arusaamatu, sellepärast jätan ta sinnapaika ja kõnelen parem jälle abielupõlvest, mis ju igatahes naisterahva pärisosa on, sest et aednik iga puu käest, mis ta oma aias kasvatab, ka vilja nõuab. Aga niisama hästi kuulub asja loomuse juurde ka see, et inimese peale pandud või temale määratud eluülesanded ka peaaegu kõik <i>onera publica</i><note place="end" n="3"><p>avalikud, riiklikud koormised (ld k).</p></note>, ametlikud orjused ehk <i>teoorjus</i> on. Õnn oma kõige täielikumal kujul on ainult vabaduses, sellepärast oli küll <i>"Ajaviite"</i> kentsakal kirjutajal õigus, kui ta oma inimeste ette, kes abielusse tahtsid heita, tallist noore, tulise hobuse talutada ja õue peal vabalt ümber joosta laskis.<note place="end" n="4"><p>Kõne on kirjanik Peter von Mannteuffelist (1768—1842) ja tema raamatus "Ajaviide peeru valgusel" (1838, 3. tr 1939, 4. tr 2018) avaldatud jutustusest "Jüri Tarvel". Oma eluviiside poolest olevat autor pisut veidrik olnud.</p></note> Seejärel püüti hobune kinni, rakendati raske töövankri ette, kuhu siis üks suur kivi teise järel peale laoti, kuni hobune viimaks seda koormat hädavaevalt vedada jaksas. Mängiv hobune oli noorte vallaliste inimeste võrdpildiks, abielusidemetega sai neist igaüks enesele vankri taha, kivid tähendasid lapsi. Kui ta selle mõistupildi oli ära seletanud, andis ta neli nädalat mõtlemiseaega, ja kui nad ka seejärel abielunõust ei taganenud, siis andis ta oma nõusolemise. Vanal <u>heal</u> ajal ei tohtinud ükski paar ilma pärishärra sellekohase loata abielusse astuda. — Nõnda siis on ka "tore, armas Peterburi vanahärra" Teid läbi tõrelenud, et Te tõotatud tsölibaadist tahate ära taganeda. Aga kui säärane tore vanahärra lapsele vitsu annab, siis ei tee see põrmugi haiget, kuna aga meiesugune kohe veriseid haavu lööb! Rõõmu tegi mulle Teie sõnum valuvaigistava vee kohta, mida üks Berliini sõber neile haavadele valanud, mis minu teravad okkad Teie südamesse olid kiskunud. Mind huvitaks teada saada, kas see kiidetud haavapalsam oli loomulikkudest vaikudest tehtud või ehk kunstlik keemia sünnitus? Võltsimised on ju praegusel ajal moes, looduses ei leita enam peaaegu mitte midagi, mis lahutuskunstnikud<note place="end" n="5"><p>s.o keemikud — tolleaegse saksakeelse sõna <i>Scheidekünstler</i> otsetõlge oli sellisena 19. sajandi lõpus ka eesti keeles kasutuses.</p></note> järele ei teeks, neil puudub ainult see jumalik võim — <u>eimillestki</u> midagi luua. Kui seesinane suur probleem ükskord lahendamist leiab, siis tulevad paradiislikud olukorrad uuel paremal kujul tagasi, sest olgugi et kogu maailmasüsteem kord eimillestki loodi (mida Mooses ja tema ajakaaslased ei teadnud, kelle maailmaks oli maakera), — on seda odavat algainet veel niivõrd rohkesti, et inimesesugu meie maisel planeedil ka kõige suurema paljunemise korral vähemalt miljoni aasta vältel kõiki oma tarvidusi võiks täita, kui meile mõni keemik selle kunsti kätte õpetaks, <u>kuidamoodi</u> seda eimiskit õiges vahekorras küpsetada tuleks, et sellest tarblikku ihukatet ja peatoidust koos kõige muuga valmistada. Ilma et ma selle Berliini palsami tervekstegevat jõudu salata mõtleksin, tahaksin ometigi arvata, et käesoleval korral Teie kindel usk ja usaldus arsti vastu suuremat abi on saatnud kui vahend ise. — Kuid jätame tänaseks selle asja sinnapaika, võib-olla juhtume — muidugi säärasel puhul, kui me ära surema ei peaks — mõne aasta pärast sellesinatse päikese all veel korraks kokku saama, siis võime seda teemat edasi arutada. Selle ajani olete Teie küll mõndagi elutundmist õppinud ja võite siis oma äratundmise põhjal mitmestki asjast rääkida, mis Teile sedapuhku ainult teooria kaudu tuttavad on. Kui ma Teile sõbra poolest nõu tohiksin anda, siis peaksite esiotsa jätma kõik peamurdmised, mis õnnelikus pruudipõlves põrmugi sündsad ei ole. Sel puhul peavad nagu liblikal kõik südamekambrid täis armastust olema, kui ka piisake kurvastust rõõmukarikasse langeb, sest et — ah jaa! —. Teie tänavu oma viimast kevadet ja suve vabaduse põlves maitsta saite! — — Kevade tuletab mulle tahtmata mõttesõlmituste kaudu üht kirja meelde, mille ma ka ühel kevadel — vististi väga pika aja eest — sain. Lubage mul sealt Teile üht kohta tsiteerida, mida ma ise õigesti seletada ei oska.</p>
<p>"Umbes pooleaastase vaitolemise järel sain ma meie sõbranna käest jälle nagu ikka ühe vaimuvärskusest õhkuva kirja, millest aga ühtlasi ka pisut kurba meelt läbi paistab: ta laseb üsna selgesti mõista, et eesseisev lahkumine kodumaalt ja oma kallimast kaaslasest — fantaasiast just nüüd temale iseäranis valu teeb, kus uuesti ärkamas on loodus, kelle rüppe ta on harjunud end hellasti toetama. Kui ma ainult võiksin temale kindla teadmisega hüüda: <i>"Uku annab uue õnne!"</i> — Oma peigmehest kõneleb ta peaaegu ainult negatiivselt, see tähendab, ta kaebab, et peigmees eesti keelt sugugi ei oska, miska juba mõlema vahel kuristikku aimata lastakse. Kui harva leiab ometi anderikas naisterahvas elukaaslase, kes teda täiel määral hinnata suudab! Saatuse karm iroonia."<note place="end" n="6"><p>Ebatäpne väljavõte Wilhelm Schotti 3.05.1872 (ukj) kirjast Kr-le. — Paar sammukest II (1961), lk 342.</p></note> —</p>
<p>Teie rahustamiseks, armas laps, võin ma Teile oma elutarkuse põhjal öelda, et ma nii mitmeidki nõndanimetatud mõistuseabielusid olen näinud, mis karvavõrdki halvemad ei ole kui nõndanimetatud "selges armujampsituses" sõlmitud. Olen täna juhmuse kütkes, sellepärast mitte sõnakestki poliitika asjade ja muu säärase kohta. <i>Palju võib küll maa peal</i> (seekord veel ilma <i>ää</i>-ta)<note place="end" n="7"><p>Vihje Eesti Kirjameeste Seltsi otsusele 30. juunist 1872 kirjutada <i>ea</i> asemel <i>ää</i>, nt <i>pääl</i>, <i>sääl</i> jne. Otsus pöörati tagasi 1886. a kirjaviisikomisjonis.</p></note> <i>teisiti minna, aga ei iial <u>kõik</u>, igal inimeseloomal jääb <u>üks</u> muutmata, kui ka igakord see nõtrus võõra silma ette ei tõuse. — Kaugel minevas seisavad päevad ja mälestused, mis varem südames ei kustu, kui kontjalg ukse taga koputab. Aga nüüd, kallis neiuke, on aeg, et lõpetan, kui Teie armsatest silmadest edaspidi veel teenistuse liikmeid peab saama.</i> — Maailma hukkaminemisest oleme õnnelikult üle saanud. Kui Teie meie noore pastoriga kokku juhtute, siis palun talle öelda, et ta lubatud setude laulud lähemal ajal kätte saab.<note place="end" n="8"><p>Jakob Hurt oli 7. augustil 1872 valitud Otepää pastoriks. Kõne on ilmselt Victor Steini (vt kiri 91, viide 13) kogutud setu rahvalauludest: 1872. aastaga dateeritud 89 laulu ja saksakeelne kaaskiri leiduvad Hurda rahvaluulekogus EKM ERA, H II 62, 647/718.</p></note> Üks talumees pidi täna sõitma, jättis aga mineku katki, postiga ei taha ma aga seda varandust saata. Teie armsaid omakseid minu poolt sõbralikult tervitada paludes nii enne kui pärast</p>
<p>Teie</p>
<p>otsekohene ja ustav aupakkuja</p>
<p>Kreutzwald.</p>
</body>