<?xml version="1.0" encoding="UTF-8"?>
<body>
<h2 author="KREUTZWALD" number="80">80. KREUTZWALD KOIDULALE.</h2>
<source>EKM EKLA, f 59, m 1:6, l. 40</source>
<p>Võrul, 16. veebruaril 1871.</p>
<p>Et mina ikka veel sellesinatse päikese all elan ja liigun, see on Teile, armas laps, ehk <i>kogemata kuulu teel</i> kõrva puutunud. Käesolevad read tahavad Teile üksnes kinnitust anda, et säherdused kuulujutud tõepõhjal rajanevad, rohkem aga ei suuda ma teile midagi pakkuda, sest kõik kirjavahetus peale ametliku on juba mitmendat nädalat kolikambrisse heidetud; sõbralik läbikäimine sünnib ainult mõttes. Peaks meie vahel midagi animaalse magnetismi taolist valitsema, siis tohiksin küll lootusele maad anda, et Teie mõnikord kas unes või ilmsi äkilist nõksatust olete pidanud tundma! — Kui nüüd ühe inimese kiratsemist üleskeeratud tunnikella või käimapandud masinaga võrrelda tahetakse ja säherdust üksluist hingitsemist elu nimega austada, siis tohiksin minagi ennast elavate kilda arvata. Uue aasta hakatusest saadik kulub kõik minu järelejäänud jõunatuke tervenisti ametitalituste peale, tõepoolest pole ma midagi muud kui ainult käimapandud masin, mis kitsalt piiratud ruumis oma töömäära ära teeb.</p>
<p>Teie hiljutist otsust oma härra isa kalendri kohta kuulen ma igal pool aina kinnitatavat, vähemalt siin valitseb ses tükis täiesti <u>üksmeelne</u> arvamine: töökesega ei olda rahul. "Üks koguni ülepeakaela tehtud töö, kus tarbliku rahu puudumine end igal sammul tunda annab," ütleks küll kõige heasoovlikumgi arvustaja. Edaspidiseks võiks ehk siit umbes järgmist õpetust võtta: ärgu võetagu oma õlgadele suuremat koormat, kui jõud kannab.</p>
<p><i>Lembitu</i> on minu peaaegu unustatud kangelase nimi, kunas või kas ma üleüldse ükskord selle töö jälle käsile võtan, seda teadku <i>taaralased</i>. Kõik, mis aga iganes kõrvaltöö moodi näitab, on sedapuhku hoopis käest pandud. Küll aga teeb <i>"Tuletorn"</i> trükikojas edusammusid, kuigi see töö härra Gläserile tagantjärgi peavalu tohiks valmistada. Hiljuti kirjutas mulle üks vana tuttav Tartust, kes seda käsikirja trükikojas natuke oli silmitsenud: üsnagi kordaläinud ilus keel olevat teda rõõmustanud, seda enam pidavat ta aga mind ja Gläserit kahetsema säärase enneaegse ettevõtmise pärast, kus ostjate leidmiseks pisematki väljavaadet ei olevat. Paarist tosinast eksemplarist võidakse ju küll sel teel lahti saada, et neile ehk mõni sakslasest või kadakasaksast ostja leidub; võib-olla muretsevad endale selle raamatukese ka paar soome õpetatud meest, kes eesti keelega tegemist teevad, kuid eluilmaski ei ostaks <i>"Tuletorni"</i> mõni eestlane. Kes paari aasta pärast Tartu vürtsipoodidest nipet-näpet ostab, võib üsna kindel olla, et tema kaubanatuke <i>"Tuletorni"</i> lehtede sisse pakitakse. — Säärane otsekohene jutt valmistas mulle päris iseäralikku rõõmu, mul ei ole ses tükis pisematki kahtlemist, et tema prohvetlikud sõnad makulatuuri edaspidise otstarbe asjus ka täpipealt täide lähevad. —</p>
<p>Mis Teie mulle pastorite suurejoonelisest opositsioonist <i>Postimehe</i> vastu kirjutate, ei olnud minule mingiks uudiseks, sedalaadi hääled olid juba mullu sügisel mitmelgi korral minu kõrvu ulatanud. Ainult üks asi tuli mulle ootamata, kuidas küll vana tubli Kauzmann neil kollanokkadel on lasknud endale puru silma ajada! Siiamaani oli ju tema kui ühesilmaline pimedate hulgas kuningaks. Meie päevil näeb-kuuleb aga nõnda koguni palju uut, et õieti küll enam ühegi asja üle imestada ei maksa. Oehrn ja Stein on nullid, kelle opositsioonil pisematki tähendust ei ole, sest nagu vanasõna ütleb, ei võigi härjalt midagi muud nõuda kui tõpraliha, ja see on mõlemal härral üpris hästi nuumatud. — <i>Postimehe</i> koolmeisterlik lisaleht näitab mulle natuke kuivavõitu. Kui säherdusi vanadest kroonikatest võetud kirjatükkisid just mõne vürtsise soustiga suupärasemaks ei tehta, siis on need küll suuremale hulgale raskesti seeditavad.<note place="end" n="1"><p>Kõne on Jakob Hurda toimetatud Eesti Postimehe Lisalehest (hakkas ilmuma 1871. a) ja tema seal avaldatud kirjutiste sarjast "Mõni pilt isamaa sündinud asjust", kus vanade kroonikate jt allikate põhjal jutustatakse eestlaste ajalugu. Samas leidub ka tema kirjutisi eesti õigekeelsuse kohta.</p></note> Nõndasamuti ei ole härra Hurt minu arvates ka oma ortograafilisi uuendusi just kõige paremast õnnepotist õngitsenud; nii mõnigi asi võib ju tema sünnikohta silmas pidades paika pidada, ei sobi aga kokku Tallinna murdega, hoopis kõnelemata sinnapoole püüdmisest, mis Wiedemann tulevaselt kirjakeelelt õigusega nõuab. Mis põhjuse või häda pärast peaksime küll oma <i>juba</i> tema <i>joba</i> vastu ümber vahetama? Tema ja Jacobsohn võivad ju oma järelkäijatega minugipärast <i>tõine</i> ja <i>tõised</i> kirjutada, meie jääme oma esivanemate eeskujul <i>e</i> juurde, sest et meie kõrv siin rahvasuus ühtki teist häälikut ei kuule. Kes niisuguste meelevaldsete kõrvalekaldumiste najal oma tarkust näidata tahab, sel ei või rahvakeel küll iganes tõsiselt südamel olla, siin on tegemist ühelt poolt ainult junkurliku edevusega ja teiselt poolt ülemäära paisutatud iseteadlikkusega. Nii ühe kui ka teise haiguse sümptomeid võib härra Hurdagi juures märgata, kuid säärase "ilmeksimatuse" kiuste puudub tal ometigi tõelise rahvakirjaniku anne. Paari päeva eest ütles üks muidu koguni mõistlik koolihariduseta eestlane A-tähe all antud seletuse<note place="end" n="2"><p>Kirjutises "Mis A tähendab" (E. Post. 1871, lk 18, 30 ja 36; J. Hurt, Keelemees. Tartu, 2012, lk 307—316) on antud ülevaade a-tähe mitmesuguse kasutamise kohta nii eesti kui ka võõrkeeltes.</p></note> kohta: <i>"üks rumal lapsemäng!"</i> — ja lisas kohe juurde, et ilmumata jäänud <i>Mesilasega</i><note place="end" n="3"><p> Vt kiri 49, viide 15.</p></note> mitte kui midagi kaotatud ei olevat. Kui nüüd rahva hääles, nagu üks põline vanasõna ütleb, tõesti midagi jumalikku on, siis peaks härra Hurt sedalaadi mõtteavaldusi enesele küll kõrva taha kirjutama.</p>
<p>Teie, minu kullakallis laps, ei või arvatagi, kui koguni naljakas mulle see koht Teie kirjas näitas: "Urvaste v[on] Samson kipub mustkuubedele ägedamini naha kallale, kui need aimavadki." Mis ajast saadik on siis tema juures säherdune meelemuutus aset leidnud? — Niipalju kui mina tean, on v[on] S[amson] nagu kogu meie aristokraatiagi alati pastorite pilli järgi tantsinud, nüüd aga (kuulge! kuulge!) tahtvat ta korraga oma pillilööjatel naha kuumaks kütta! On lugu tõesti nõnda, siis tuleb 19. aastasajal küll tahes-tahtmata imesid uskuma hakata. Loodetavasti ei pane Teie seda mulle pahaks, kui ma esiotsa ometigi kahtlejate kilda jään. Nii pikalt kui mina v[on] S[amsonit] varasematest aegadest tunnen, pean mina teda ennemini küll tuulelipuks, kes just seda lugu laulab, kuidas tuul temale parajasti soodus näitab. Heameelega tahaksin ma enese hiireks moondada ja sinna tuppa pugeda, kus v[on] S[amson] pastorite hulgas oma südant välja puistab. Pappide jalgealune püsib liiga kindlasti kahe kõva toe vahel — need on poliitika ülevaltpoolt ja rumalus altpoolt — seal ei pääse ükski torm vaguratele härradele liiga tegema. Ootame kõigepealt ära, missugust vilja Saksamaale ta praegused vere- ja vara-ohvrid uues keisririigis kannavad.<note place="end" n="4"><p>Vihje käimasolevale Preisi-Prantsuse sõjale.</p></note> Kas suudavad <u>tõelised</u> protestandid usuvabadust jalule aidata või jääb rahvas nii enne kui pärast katoliku ja luteriusu jesuiitide meelevalla alla? — — —</p>
<p>Kui verivärske keisririik parajasti välja kuulutati, kirjutas mulle Schott oma otsuse järgmiste sõnadega: "Meie uut keisririiki ei taha ma ometigi varem kiita, kuni — õige lühidalt öeldes — kõik need <u>vanad nahklähkrid</u> kõrvale pole heidetud, kuhu sisse kogu aeg värsket veini villitakse või villida püütakse."<note place="end" n="5"><p>Schott kirjas Kr-le 5.02.1871. — Paar sammukest II (1961), lk 334.</p></note> — Kas see on tõsi, mis ajalehed hiljuti teatasid, härra von Mühler, see lambapea haridusminister, olevat lahkumispalve sisse andnud, mis aga esiotsa tagasi lükatud, kuna sääraseks asjaks praegu aega ei olevat.<note place="end" n="6"><p>Heinrich von Mühler (1813—1874), Preisi haridusminister 1862—1872.</p></note> Sedamööda siis peab üks vana lähker, mis juba aastate viisi igal pool ilma naeruks saanud, ametisse edasi jääma, sest et aega ei leita teda ametist lahti lasta. — Minema papid ja kuradile kõik pimedusemehed<note place="end" n="7"><p>Vt kiri 27, viide 2.</p></note>, siis alles võime sõnakese vaimu võitudest kaasa rääkida! Nõnda kaua kui need parasiidid rahva kõige paremaid elumahlasid välja imevad, suudab teguvõimetu kristlus lähema 1000 aasta jooksul vaevalt midagi rohkemat ära teha kui oma 2000-aastase möödaniku vältel. Süüdi ei olnud siin kristlus, mille jumalik idu küllalt lihtne, kuid sisu poolest nõnda suur oli, et maailmareligiooniks oleks võinud tõusta, kuid kirik ja preestrid lämmatasid kõik juba tärkamisel ära ja külvasid oma umbrohuvälja sinna asemele. Kui üks pappide käes vaimust vigaseks väänatud lätlane<note place="end" n="7"><p>S.o Läti Henrik, "Liivimaa kroonika" (1224—1227) autor.</p></note> neil hallidel aegadel eestlaste ümberpööramise eest jumalat tänab, siis ei tohiks küll üks <u>eestlane</u> 19. aastasajal kõike seda papagoi kombel järele korrata, vaid peaks vähemalt ära märkima, mida nimelt eestlased selle kristlasekuue läbi tookord ja ka nüüd võitnud on. Õnnetult rahvalt rööviti tema kõige kallim vara, tõugati ta inimeste seltskonnast välja, alandati lojusega ühevääriliseks — säärast hinda pidi ta oma ristiusu eest maksma! — Kõigest sellest peaksite Teie küll üsna hõlpsasti vastuse leidma oma küsimusele, mis Te mulle hiljuti ette panite: kas Hunfalvy eestlasi kiitma või laitma peaks? Lapsevitsu peaks ta neile andma, nimelt nendele, kes <u>kirjutavad</u>, sest nüüd, kus viimaks ometi pärast aastasadasid õnnetu rahva ihulikud kütked on purustatud, katsuvad need kirjamehed kõigest väest kaasa aidata, et rahva vaimu pappide kütkesse vangi panna. Kuid kannatust, see töö ei lähe tarkade härrade käes ometi nii hõlpsasti, nagu nad ehk ise arvavad. Meie armetud külakoolid kasvavad aegamööda katekismusest ja vana testamendi muinasjuttudest välja ja viskavad oma lapsekingad prügihunnikule. Küllap loodusteaduste hele valgus leiab ka meie juures oma kiirte jaoks sissepääsutee.</p>
<p>Sellega siis lõpetan täna oma palvepäeva eelõhtu mõttemõlgutuse, mis kahjuks küll koguni sapine on saanud, sest et neist asjust kõneldes mul tarblik meelerahu alati metsa läheb. — Olete Teie ikka veel nii kibedasti ametis nagu oma viimase kirja ajal ja nõndasamuti rakkes nagu paraku minagi, siis ärge tehke enesele liiga vastuse kirjutamisega, sest mina elan ses kindlas lootuses, et vaatamata mõnikord meie koguni lahkuminevatele seisupaikadele Teie ometigi sõbraliku paigakese mälestuses alal hoiate</p>
<p>oma vanale aupaklikule</p>
<p>sõbrale Kreutzwaldile.</p>
<p><i>Palju tuhat tervisid Teie armsatele omastele, kes neid vastu võtta tohib!</i></p>
</body>