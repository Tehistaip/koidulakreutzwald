<?xml version="1.0" encoding="UTF-8"?>
<body>
<h2 author="KREUTZWALD" number="12">12. KREUTZWALD KOIDULALE.</h2>
<source>EKM EKLA, f 59, m 1:6, l. 6</source>
<p><i>Võrul, 11. küünlakuul 1868.</i></p>
<p><i>Austatud preili!</i></p>
<p><i>Tänapäevani ei olnud mul pisemat usaldust, ei mitte naljagi pärast, et Vanaisa poolt mulle ettekuulutuseannet</i> (Divinationsgabe) <i>olla kingitud, aga Teie viimane sõnumik tegi asja korraga selgeks, kus <u>nõnda</u> olete vastanud, kuida ma lootsin ja ootsin! Ainuke tükk, mis ettearvamisega ühte ei jookse, tuleb külmetuse palaviku rehnungi peale kirjutada, mis kui kogemata juhtumine targematele ettekuulutajatele lingupaelu teele võib panna. — Haigusevimm, meelepahandus ja tusaldusetuju võivad meid hoopis teiseks inimeseks moondada, nõnda et iseenesele ja teistele mõistatuseks saame! Ühe õpetuse Teie epistlist olen endale kõrva taha kirjutanud ja loodan, et kui vanadusenõtrus vahele ei astu, sest edaspidi jäädavat kasu endale nõuda. Õhtul, enne kui Teie kirjalehed teisel päeval minu silma ette juhtusid, olin rahuliku tunni varjul "Emajõe ööbikus" luusides mõne sammu edasi läinud, mis ligemal korral Teile tahtsin läkitada, aga kuida asjad praegu meie vahel seisavad, arvan paremaks kritseldatud lehed</i><note place="end" n="1"><p>S.o "Emajõe ööbiku" arvustuse "Kolmas õhtu", vt kiri 14.</p></note><i> maha jätta, sest et vana, laia telgedega vene vanker kogemata Teie kleidi külge võiks puutuda! Parem saadan Teile nende asemel soovitud apellatsiooni-tähe</i><note place="end" n="2"><p>Nähtavasti luuletuse "Lydia J[annsenile]" vt käesoleva kirja lisa.</p></note><i>, et aega viitmata oma kaebust kõrgema kohtu ette võite viia! Niisama vähe on mul pisemat ihaldust ennast Teie ees puhtaks pesema minna, mis ometigi midagi ei aitaks, kus korra must kass vahele on läinud. Väljaspidine puhastamine ei maksa muidugi, kui vana Aadam meie sisse nõgiste silmadega jääb. — Kui sellest lugupidamata siiski paar sõna Teie sõnumiku kohta ära kulutan, pean Teid esiteks paluma seda mitte <u>vabanduseks</u>, vaid üksnes tunnistuse-täheks võtta, et ülestõusnud vihavaen endist <u>austust</u> Teie vastu milgi viisil vähendama ei lähe, kusjuures ühtlasi kahetsema pean, et õrn tutvustuse-heie meie vahel varem katkes, kui temast tugevamat paela saime punuda. Aga uskuge, austatud preili, mul elab nii rohkest sandiuhkust südames, et ennemini armastusenälga ära suren, kui teiste uste eest säherdust palukest kerjama lähen. — Üksnes asjaõiendamise pärast pean, ehk küll pooltahtmata, mõned sõnad rääkima. "Kooljate kartusest" on minu süda vaba, mida Teile ja igaühele julgest võin tunnistada. Mis viimati "mahamaetud lapsukesest" Teile avaldasin, olen ma nii pikalt pidanud, et ma tema pärast avalikult rahva ees tüli ei hakka tõstma; aga kui lapsukest põrmus rahule ei jäeta, vaid teda küüntega vägisi välja kistakse, kas see siis tema matjale süüks tuleb? — Kes sundis "postimeest" sellepärast seletust andma, et tema käsi saadetud kirja teise vormi oli valanud? <u>Uskus</u> ta tõesti, et kõigist tema lugejatest J[aan] A[damsoni] kirjutust ükski ei oskaks lugeda, kui muutmata nende kätte saaks antud, siis olite Teie, preili, avalikult valetanud, kui mulle viimati ütlesite, et <u>Teie</u> kõrval eesti rahva keskel veel <u>teisi</u> elavat, kellele Viru laulik tuttav olevat. Ütelge mulle, kuis võis niisugune tutvus tulla, kui keegi tema kirjutamise-viisi lugeda ei mõista? Või kas elab igal pool "postimehi", kes rahva heaks vaeva ei põlga Viru lauliku laulusid õigele keelemurdele ümber tõlkida? — — Mis veel naljakam näitab, Teie ise tunnistate, et kui edaspidi Teie lauludest midagi päevavalgele peaks astuma, siis saab see teisel vormil olema, see on: ühes keeles, mida meie rahvast keegi ei oska?! — Hilja aja eest tuli mulle sõnumik ühe tundmata mustakuue härra</i><note place="end" n="3"><p>Tundmata.</p></note><i> käest Peterburist, kus sees ta kahetseb, et ta mind palest palge ei ole tundma saanud, sest et tema igal pool, nii kaugele kui eesti keele piirid ulatavad, teist nime ei ole kuulnud, mis nii tuttav</i> (populär) <i>oleks kui minu nimi, ja lisab peale: "Kui jumal Teid ükskord siit elust saab ära kutsuma, küll siis surmasõnum kui raske löök ei mitte üksnes kõiki eesti südameid, vaid ühtlasi</i> kõiki teaduslikult haritud sakslasi saaks tabama!" <i>— (???). Mis üks kuulus kirjatundja</i><note place="end" n="4"><p>s.o Wilhelm Schott.</p></note><i> Berliinis selle poolest kirjutab, on mul häbi teiste silmade ette panna, sest et kiitus tuhat korda suurem on kui minu teenistus</i><note place="end" n="5"><p>s.o teened.</p></note><i>. Kus ühelt poolt niipalju valgust on, seal ei või teiselt poolt varjudest puudust olla, kuida mõne päeva eest Riia Zeitung meie lahkunud kuberneri kohta kiituse lõpetusel ütles:</i> "Je mehr Feinde, desto grössere Ehre!"<note place="end" n="6"><p>Mida rohkem vaenlasi, seda suurem au (sks k). Kõne on August Georg Friedrich von Oettingenist (1823—1908), Liivimaa kuberner 1862—1868, mis kohalt ta oli sunnitud lahkuma vastuolude tõttu kindralkuberner Pjotr Albedinskiga (1826—1883).</p></note><i> Kellel kõikide vastu alatine mesi mokkadelt tilgub, see on kõige vähemalt üks valelik või, kuida sakslased pilgates ütlevad — </i>"ein Allermannsfreund"<note place="end" n="7"><p>igaühe, kõikide sõber (sks k).</p></note><i>, mis niipalju tähendab kui tühi tuulekott, millel vähematki sisu sees ei ela. — Teie "kannatuse<u>jõudu</u>" ei ole mul küll võimalik toetada, aga mis Teie jõust üle käib, jätke parem maha. — Ükski ei tohi meid enam sundida, kui meie jaksame! Unustage mind ja kustutage minu nimi musta värviga, et ta iial enam Teie silma ette ei astuks! — Kes juba nii palju elus on kaotanud kui mina, seal ei või <u>üks</u> süda enam ehk vähem kaalule raskust teha. Mina ei või, austatud preili, teisiti teha, mis mul südame peal pakitseb, peab suust või sulest välja sülitatud saama. Vihkamise nõu, mis juba nooremal eal kord ette olite võtnud, laske nüüd teoks minna! Sealjuures võite, kui süda Teid eksitama kipub, kui Dr. Martin Luther</i><note place="end" n="8"><p> Martin Luther (1483—1546), saksa kristlik teoloog ja augustiini munk, kelle seisukohtadest sai alguse reformatsioon.</p></note><i>, kes, kuida ta ise kiidab, </i>"die Bestie von Vernunft"<note place="end" n="9"><p>mõistuse metsaline (sks k). Ebatäpse tsitaadi allikas on Lutheri „Galatervorlesung“ (1531).</p></note><i> pingi alla viskas, kui teda usus segama kippus, — </i>"das Herz"<note place="end" n="10"><p>süda (sks k).</p></note><i> sinnasamasse pingi alla paisata, kui üleannetu Teie sõna ei taha kuulda! — Meie võiksime siin ilmas palju õnnelikumalt elada, kui meil seda tuksuvat lihatompu kopsude vahel ei oleks, mis nii sagedast meie mõistust tuleb eksitama.</i> Seepärast, vapper neitsi, jätke süda sinnapaika ja lahingumõõk kätte! <i>— siis võite kui <u>teine</u> Juudit</i><note place="end" n="11"><p>Piiblis esinev legendaarne juudi naiskangelane, kes olevat kodulinna Petuuliat piirava Assüüria väepealiku Olovernese pea mõõgaga maha raiunud.</p></note><i> iga päev Viru lauliku üle võimust saada!</i></p>
<p><i>Seisaks süda meil niisamuti käepärast kui nimeta sõrm, et igal ajal tema külge võiksime puutuda, siis tahaksin viimase asemel rõõmuga esimest kriimustades viimati lubatud verepiisad tema seest võtta, kui selle ohverdamisega Saulusest ühe Pauluse Damaskuse värava ligidal võiks saada.</i><note place="end" n="12"><p>Vihje piiblitekstile (Ap 9), kus kristlastevaenulik Saulus teel Damaskusesse kristlaste poolehoidjaks muutus ja hiljem apostel Pauluse nime all tuntuks sai.</p></note><i> Aga Teie tusalise meele lepitamiseks ei raatsi ma piisakest kulutama minna! —</i> Preili, Teil on täielik õigus minu inkonsekventsi üle pilgata, kui Te mulle trükitud ja kirjutatud sõnu ette heidate, mis viimase usutunnistusega <u>näiliselt</u> ühte ei käi. <i>Aga kui sügavamalt järele tahaksite uurida, siis tohiksin ma loota, et vahe tõesti nii suur ei ole, kui Teie arvate! Ma olen Teid rõõmuga kiitnud, kus Teie töö seda väärt näitas, teisel kohal niisamuti jälle laitnud, kus ma kiita ega vait olla ei tohtinud. Sedaviisi püüdsin üksnes <u>õigust teha</u>, aga ei mitte palja kiitusega tütarlapse saba kergitada. — Tahate mind sõbraks, siis võtke mind kõigi vigadega tükis, kui mitte, siis läkitage mind kõigega otsekohe — !! — Ingli tiibadest sulgi varastada ja neid endale varjuks ümber panna — ei taha ma Teie ega teiste heaks teha. Mis aitaks mulle vagadusesõba, kui vana elav sarviline nende all magab! — "Tõtt", jah seda peate igal ajal minu suust ja sulest kuulma, ja mis mõlemasse juhtub, [see] tilgub igakord värvimata südame põhjast. Jäägu siis seks puhuks Teie arvamise ja tahtmise peale, kas Teil lusti pikemalt vana kangekaelsega kirjavahendamist</i><note place="end" n="13"><p>s.o  kirjavahetust.</p></note><i> pidada ehk ei ole. Aga peaks eesseisev leheke minu poolt ehk viimane olema, siis võtke jumalagajätmisel ühtlasi tunnistus, et minu austus, ja kui lubate ütelda, — armastus Teie vastu ikka muutmata saab jääma!</i></p>
<p><i>Teie alandlik</i></p>
<p><i>Kreutzwald.</i></p>
<p>[1. lk servale kirjutatud:] Teie, mu preili, olete väga osav vehkleja, seal ei tohi vastane küünevõrdki taganeda, parem laseb ta ennast tükkideks raiuda!!</p>
<p>[Erilehel:]</p>
<p><u>Lydia J[annsenile].</u></p>
<p>Moto: "Denn an den Dornen merkst du, Dass du die Rose hast".<note place="end" n="14"><p>Tõlge vt kiri 9, viide 1.</p></note></p>
<lg type="poem">
<lg type="stanza">
<l>Kui ma alles noorel eal</l>
<l>Mööda metsi suisa peal</l>
<l>Lilli käisin otsimas,</l>
<l>Ei mul olnud iial mahti</l>
<l>Lasta oma silmavahti</l>
<l>Enne käia vaatamas,</l>
<l>Kas neil kauneil roosikestel</l>
<l>Okkasid ka kasvas vartel.</l>
</lg>
<lg type="stanza">
<l>Hiljem mõni silmapilk</l>
<l>Tunnistas vast veretilk</l>
<l>Kriimustatud sõrme viga!</l>
<l>Mälestuse armiga</l>
<l>Jooksin koju rõõmuga:</l>
<l>"Andku taevas, et mul iga</l>
<l>Kauni roosikese okas</l>
<l>Verd ja armu kannaks nokas!"</l>
</lg>
<lg type="stanza">
<l>Miska ükskord, kui maailm</l>
<l>Leigeks läind, mul süda külm, —</l>
<l>Võiksin mõlemate vilu</l>
<l>Mälestustest soojendada,</l>
<l>Uuest' meelde tuletada</l>
<l>Endist kevadise ilu,</l>
<l>Kus kõik lilled õilme-narmas</l>
<l>Õhkasivad: "Armas! armas!"</l>
</lg>
</lg>
<p><i>Fr. Kr.</i></p>
</body>