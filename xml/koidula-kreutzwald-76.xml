<?xml version="1.0" encoding="UTF-8"?>
<body>
<h2 author="KOIDULA" number="76">76. KOIDULA KREUTZWALDILE.</h2>
<source>EKM EKLA, f 63, m 1:2, l. 39</source>
<p>Tartus, 3. [detsembril 18]70.<note place="end" n="1"><p>Koidula on käesoleva kirja ekslikult dateerinud 3. novembriga, — sisu järgi otsustades on see aga kirjutatud 3. detsembril ja vastavalt sellele daatum siin muudetud.</p></note></p>
<p>Armsam papa!</p>
<p>Ärge mõtelge minust sellepärast liig halba, et ma juba varem ei saanud Teie armsatele ridadele vastata: ma ei tea ju tihti isegi, kas minu vaene pea mitte sootuks kuskil mujal ei ole kui minu õlgade vahel! Teie ei tohi unustada, taadikene, seda üht asja ainult mitte unustada, et minu meel ja mõte <i>Võru taadi kohta</i> muutmatult endine on, ehk ma küll "mitte alati oma südame järgi ei tohi teha", nagu Teiegi vahetevahel ütlema peate. <i>Elu kammitsad on kanged ja kasvavad kangemaks päevast päeva — ei lase ega lase lõõga lõdvemale!</i> Ma olen nii väsind, ah nii väsind mõnikord kõigest sest talitamisest, et tahaksin nutta väsimusest ja roidumisest, aga selle asemel pean ma alla minema ja võib-olla tundide kaupa kombekohaselt juttu ajama, kuna ma tahaksin leida "ainult ühe tunni oma valuga üksiolemiseks" — missugune vilets elu see on!</p>
<p>Papa, see, et tean Teid jälle tervema olevat, tegi mind väga rõõmsaks — ma olin Teie haigusest kuulnud, aga ei teadnud, et ta nii raske oli. Ah, südamepapakene, hoidke ometi ennast hoolsasti! See talv on õel, väga õel, ta ei tohi oma väge Teie kallal katsuda! Kuida peaks vaene Lydia toime tulema, kui — —! Ma ei tohi seda mõtet otsani mõtelda! Mul on nii vähe ustavat tõsist meelt leida nendelt, kes ennast minu sõpradeks nimetavad: minu elu on vaene, kuigi lugu vastupidi näitab. Ma ei või midagi, mitte midagi ära anda sest vähesest — kõige vähem Teid, minu papa! Olge sellega kokkuhoidlik, mida mina Teie pool <u>omaks</u> tohin nimetada!</p>
<p>Teie soovimist mööda olen ma <i>"Tuletorni"</i> kohta Laakmanni ja Gläseri arvamust pärinud. L[aakmann] ei taha teatritükke kirjastamiseks võtta, ilma et ta põhjusi nimetaks. Ma arvan aga, et Gläseriga võiksite kohe kirja teel asja arutada, sest tema pole vastu (kuigi temagi Teie poolt juba ettetoodud põhjendused õigeks võtab), aga tüki suurust ja jaotust tundmata ei saa ta otsemaid vastust anda. Mina aga võin Teile kinnitada, papakene, kui <i>"Saarem[aa] on[upoeg]"</i> ka muust kasulikust kiidelda ei saa, selle edu peale, et tema <u>Teid</u> varjatud peiduurkast välja ahvatles, tohib ta ikkagi uhke olla. Tahaksin, et oskaksin Teile ära ütelda, kuida mind rõõmustab lootus, et <i>"Tuletorn"</i>, mille üliilus keel tõesti eeskujuks saab, rahva sekka läheb! Kui ma Teile nõu tohin anda, kulla papa, siis läkitage manuskript Gläserile — või toimetage talle mõne usaldatava inimese läbi kätte — ja seadke oma tingimused. <i>"Saaremaa o[nupoeg]"</i> ei ole minu kulul välja antud, vaid trükikulud, mis üle 50 rbl ulatavad (2000 eksemplari), peab esimeste eksemplaride müük katma — Gläseri poolt üks heldemeelne samm, mida Teil vahest tulus teada oleks...</p>
<p>Kui Teie Gläseriga kaupa ei saa, siis, kallim papa, on ju veel Tallinnas "Lindforsi pärijate" kirjastuseäri, kes, nende oma kuulutamist mööda, ainult "tõesti häid töid" tahab vastu võtta!<note place="end" n="2"><p>Lindforsi pärijate trükikoda ja kirjastusäri Tallinnas oli saanud oma nime selle omaniku Axel Heinrich Lindforsi (1723—1784) järgi. Firma nimetuse "Lindforsi pärijad" võttis tarvitusele tema lesk ja see püsis kuni 1903. aastani.</p></note> Kas ei saaks samme sinnapoole seada?</p>
<p>Eesti eepos, papa? See on ju erutavalt tore! Kuida see mind rõõmustab! Nõnda tuleb siis viimaks ometi veidi elu meie luulekirjandusse ja härra gümnaasiumiõpetaja Schneider võib äratundmisele jõuda, et eesti kirjandusel, mille ta "kirgiiside omaga ühe pulga peale" seab, rohkem on ette näidata kui "mõned lüürilised luuletused, nagu nt "<i>Kalevipoeg</i>""!<note place="end" n="3"><p>Kõne on Tartu gümnaasiumi vanade keelte õpetajast Eduard Schneiderist (1818—1891); kus ta Koidula poolt tsiteeritud väljendust tarvitanud, pole teada.</p></note> — See asjatundmine koos säherduse kindla otsustamisega on ju lausa südant vangistav! — Teie, papa, laidate <i>"S[aaremaa] o[nupoja]"</i> vigasid, mida minule ka juba teiselt poolt vigadena on nina alla nihutatud, kuid ma ei jaksa veel maha jätta <u>oma</u> viisi asjast aru saada — küllap edaspidi, kui minu käsi pikemaid südamepuistamisi lubab, nimetan Teile oma põhjusi. — Ta on üsna hull, see käsi, sulg kõigub peos siia-sinna — ses on süüdi see hirmus kalender, ehk ta küll suuremalt osalt teiste töö on ja kohutavalt puudulik tulla tõotab! <i>Postimeest</i> tahetakse uuel aastal ka suurendada ja seks puhuks on Hurt juba lubanud kaastoimetajaks heita; kuid see suuremakstegemise asi ei ole veel päris kindlasti otsustatud.<note place="end" n="4"><p>1871. a hakkas Eesti Postimees ilmuma suuremas kaustas ja 6-leheküljelisena, kusjuures Eesti Postimehe Lisa pealkirja kandvat kaht viimast lehekülge toimetas kuni 27. numbrini Jakob Hurt.</p></note> Siis on jälle tööd igast küljest rohkem kui seni — tont teab, kuhu see veel välja viib! Taeva ja maa vahel sünnib tõesti asju, millest niisugune harilik inimese-mõistus nagu nt minu oma undki ei oska näha! Seesinane <i>Postimees</i>, kellele Peterburi tsensuur kangesti tahab poliitika sõnumid kui liig saksasõbralikud sootumaks ära keelata,<note place="end" n="5"><p>Nähtavasti vihje eelpool puudutatud Schultz-Bertrami kirjale, vt kiri 66, viide 9.</p></note> mõtleb suurendamise peale! See on ju lausa jamps!</p>
<p>Berliini linna, papa Schottile olin ma 1. novembril juba kirjutanud, <u>tema</u> epistel minule jõudis aga ka alles 4—5 nädalat enne seda kätte, ehk ta küll septembri kuupäeva kandis. Taevas teab, kust see viivitus võis tõusta! Vuih, papakene, kuidas tulete te nüüd mõlemad jälle "mossitamise" mõtte peale? "Armsal lapsel" (suur aitäh!) on ometi veel küllalt egoistlikke impulsse, et ta ise ei hakka endale patukaristust peale panema eksimiste pärast, mis alles nimetamata. Ja mis puutub minu meele-mõtte Soome poole kippumisse, siis minu Soome sõbrad ja sõbrannad on mu koguni natukene ära pahandanud! Nad oleksid võinud midagi paremat teha, kui suurel kellakõminal avalikult tõendada, et nad on ära arvanud, kes on juba 1 1/2 aasta eest <u>anonüümselt</u> sinna jõudnud tühise summakese läkitaja!<note place="end" n="6"><p>Kõne on Koidula poolt 14.02.1870 Antti Almbergi kaudu Helsingi üliõpilasmaja ehitamise toetamiseks saadetud rahast (10 hõberubla), mille kaaskiri kandis allkirja "Üks eesti käsi ja süda". Üliõpilasmaja avati 14.(26.)11.1870 ja selle avamisest kutsuti osa võtma ka Koidula. Jannsen ja Koidula vastasid tervitustelegrammiga, mille tekst koos teatega Koidula annetuse kohta avaldati ajakirjanduses; muuhulgas avaldas selle ka Revalsche Zeitung 21.11.1870, nr 271.</p></note> Kas ma siis <u>kedagi</u> ei jaksa uskuma panna, et ma seda minu nimega kärategemist vihkan? — Eile sain ma Helsingist ühe kirjavara-saadetise:<note place="end" n="7"><p>Almbergi kiri Koidulale 6.12.1870 ukj.</p></note> peolaul eelmise kuu 26-ndaks Lönnrotilt,<note place="end" n="8"><p>Soome rahvaeepose "Kalevala" koostaja Elias Lönnrot (1802—1884) kirjutas kõnes olnud peo puhuks "Juhlarunoelma, lausuttu ylioppilashuoneen vihkiäisissä" ("Peoluuletus, esitatud üliõpilasmaja õnnistamisel"). Helsingissä, 1870. 15 lk.</p></note> Donneri peokõne,<note place="end" n="9"><p>Helsingi ülikooli dotsendi, tuntud keeleteadlase Otto Donneri (1835—1909) kõne üliõpilasmaja avamisel; Kr-i kirjad temale vt Kirjavahetus IV, lk 337—363.</p></note> kaardid, sõnumikud, peo puhuks trükitud kirjeldus kõigest sellest, mis ehituse heaks ette võetud,<note place="end" n="10"><p>H. R. Schauman, Ylioppilashuone Helsingissä. Sen synnystä kertoelma (Üliõpilasmaja Helsingis. Jutustus selle sünnist). Helsinki, 1870. 40 lk.</p></note> peomärgid <i>etc.</i> Nemad seal teisel pool on väga sõbralikud ja lahked, aga ma ei või ikka veel unustada, et nad mu ametliku kutsumisekirjaga esmalt meelitavad telegrammi saatma ja tagantjärele selle telegrammi — publitseerivad! Vastik!</p>
<p>Jah, armsam papa, <i>"Paleustega"</i> on lugu kuidagi hoopis iseäralik: nii võõral moel kui see sõna ka ette astub, on ta nooremate eestlaste hulgas juba endale omajagu teed murdnud, viimaks ehk tungib ta siiski läbi! Minu südant ta just vangi pole võtnud, samuti pean ma ka nõusse jääma Teie etteheidetega teiste puudutatud laulude keele ja vormi kohta. Võib-olla on Hurdal jt õigus öelda, J[akobson] olevat üsna tubli kirjamees, aga mitte luuletaja! Mina ei julge ses asjas ühtki otsust kuulda lasta, selle suust, kes ise samal põllul katset teeb, kõlaks see märksa teravam ja erapoolikum, kui ta tõeliselt on. Kui kangekaelsus (sellega on vahest juba liig palju öeldud) ei oleks C. R. J[akobsoni] üheks nii esileulatavaks jooneks, saaks temast tubli võitleja sel väljal, mille harimiseks nüüd kõik tublid jõud tööl on. Ajuti on see hoolimatu omast kinnipidamine nii imestamiseväärselt kohane, selle üle võib rõõmus olla ja õnne soovida. Ajuti on see nii vääral kohal, antud olukorras nii kahjutoov, et J[akobsoni] pilgu nõtrust imeks tuleb panna, — selle kahjuks, mis temas eriti head on! Nii väga liialdavad personaliteedid annavad meie vaenlastele "pooliku hariduse" sõjariista üsna kergesti kätte. Õiglus <u>kõigi</u> erakondade vastu on kõige teravamaks mõõgaks ühekülgse parteiviha vastu.<note place="end" n="11"><p>Kirja lõpp pole säilinud.</p></note></p>
</body>