<?xml version="1.0" encoding="UTF-8"?>
<body>
<h2 author="KREUTZWALD" number="19">19. KREUTZWALD KOIDULALE.</h2>
<source>EKM EKLA, f 59, m 1:6, l. 10</source>
<p>V[õrul], 14. aprillil 1868.</p>
<p><i>Kaks pikka nädalat, armas Lydia! uinuvad juba aja rüpes sest päevast, kus õnne sõuendusel pikk igatsemine nii pikalt täidetud sai, et teineteist silmast silma võisime tunnistada.</i><note place="end" n="1"><p>Kr. käis Tartus aprilli esimestel päevadel ja külastas sel puhul ka Jannsenite perekonda.</p></note><i> Neid silmapilkusid meelde tuletades näitab mul praegu, kui seisaks asi kahevahel, nõnda et selget aru ei leia, kas meie kokkusaamine unenägu või tõsi oli olnud. Minu arvates võisid seal juures mõlemad kangrud tööl olla, sellepärast ei raatsiks ma kogunist vahet teha, kumb enam või vähem tööd võinud teha, sest et haruldane õnn, tulgu ta unes või ärksalt, ühel viisil südant täidab ja meid tänama sunnib. — Aga sedaviisi edasi minnes saaksin ma enam Teie kallist aega raiskama, kui luba oleks, sellepärast võtan parem Teie viimasest sõnumikust kinni ja nimetan mõne sõna selle kohta, esiteks üleüldiselt ja pärast ehk mõnda küsimustele vastuseks. </i></p>
<p><i>Võitlemine pea ja südame vahel on raskem, kui need arvavad, kes säherdust sõda veel ei ole katsunud. Võitlejad väed on looduskombel siin juba teineteise vastanikud, üks külm, teine palav, kui põhja- ja lõunakaar, kuis võiksid nemad heaga endid ühendada? — Teie viimane "piinanädala"</i><note place="end" n="2"><p>S.o kirikliku kannatusnädala lõpul, mis tol korral oli 24—30. märtsini; vt kiri 18, viide 1.</p></note><i> lõpul kirjutatud epistel tunnistab räägitud võitlemise raskust! Südame tahtmine võis Teil kindel ja tõsine olla, mis sisseminekust paistab, aga ühekorraga topib "isand pea" oma nina sinna vahele, mis kui kõumüristamine selgel päeval äkitselt jõudu rammestab, et neitsikese kergel jalal enam võimalik ei ole "austatud" ja "ausast härrast" üle ronida! — Kui viimatisel viisil jälle pilkamisi läheksin vastama, võiksin küsida: kas ehk tahtsite mind sellega eksinud teelt vanadele radadele tagasi meelitada? — Täna ei ole mul pilkamine enam võimalik, ma olen Teie silma ja sealt palju sügavamale vaadanud, kui Teie arvate; ma tean, Teie eksitus tuli tütarlapselikust argusest, mis nõnda ei julgenud vastu kõlada, kuida metsa oli hõigatud. — Minu usaldust Teie peale, Lydia, ei jõuaks ükski vägi enam vähendada, kõik endised kaksipidi mõtlemised on ärkav päikesetera kui udupilved eest ära puistanud. Mis ses tükis enne Saulus Teie vastu teadmata oli patustanud, seda palub täna Paulus Teilt andeks!</i><note place="end" n="3"><p>Vt kiri 12, viide 12.</p></note><i> Jah, Teie saate mulle andeks andma, sest selle poolest usun ma Teid paremini tundvat, kui Teie ehk ise ennast tunnete. Mina tean, Teie ei kõnni mitte nende seltsis, kellel mõtted ja tundmused teisale luusivad kui — sõnad. Teie lättekese selge vesi on mulle põhja näitnud, kuida sõmerad seal kihisedes kerkisid, kust veesoon välja immitses. Tänu Vanaisale unustamata silmapilkude eest! <u>Esimest korda</u> olen ma palka leidnud oma nõtrade tööde eest, mis raskem kaalub kui kõik tänised tühjad kiitused ja austuse näitamised. — Kuida juba enne Teile olen ütelnud, olete Teie see ainuke, kes mind tõesti on tundnud ja minu kuulutatud tundmustest täielikult aru saanud, sest et meie vahel hingede "pehmus-akord"</i><note place="end" n="4"><p>s.o moll-akord.</p></note><i> ühel healel kõlab. Selle peale toetades loodan ma, armas Lydia, et praegustest heietest aegamööda sõprusepaela saame punuma, mis niikaua kestab kui hingeõhk meie sees. Teile on hea tükk sellest osaks saanud, mis saksa keeles loomuselapseks</i> (Naturkind) <i>nimetatakse. Oh, et elu- ja haritamise-tuulehood</i><note place="end" n="5"><p>s.o hariduse-tuulehood.</p></note><i> seda varandust iial ei hakkaks lõpetama. Mis väljaspoolt poleerimised tema asemele meile toovad, ei jõua sündinud kahju mitte ära tasuda. Kui meie soovimistel pisematki väge oleks, siis sooviksin ma Teile <u>kõike õnnetäiust</u> ja <u>küllust</u>, mis ühele surelikule siin ilmas osaks võivad tulla! — </i></p>
<p><i>Ma näen juba ette, kuida mul täna võimalik ei ole Teie küsimuste peale vastust anda, kus mõtted alati kui tüürita laev lainete kiigutusel tantsivad ja mis kõige naljakam: Teie kuju tantsib nendega ühes minu silma ees! Naerge pealegi! Teil on õigus, sest Teie näete, et ma neljakümnenda aasta lõpul <u>seda</u> veerandtundi olen tähele panemata jätnud, kus sees inimene targaks peab minema!</i><note place="end" n="6"><p>Vihje pilkeloole švaablaste pihta, kes alles 40. eluaasta lõpul targaks võivat saada, kui nad hoolega "aega ja tundi" oskavad tähele panna.</p></note><i> — Võtke minu südamlikku tänu selle tunnistamise eest, kus Teie oma sule vaevamist minu rõõmuks "südameteenistuseks" nimetate! Aga ärge laske seda teenistust iial üheks ohvriks minna, mis Teie nõdra tervise kulu peal saaks põlema! Tahate Teie mind edaspidi oma usaldusega nii pikalt austada, et oma vaimulapsed enne nende ristimist minu kätte läbivaatamiseks saadate, siis saan ma neid armu ja hirmu pärast nõnda vihtlema, kui oleksid nad minu lihalikud loomad. Suurt rõõmu saaks mul kasvama, kui minu vanal kuivand tüvikul veel niipalju jõudu oleks, et "Emajõe ööbik" otsekui nõrk eefeu oma haljad oksad tema toel taeva poole võiks sirutada, kust päikeseterad teda meelitavad. Mis reisijad Ameerika alguslaantest</i><note place="end" n="7"><p> s.o ürgmetsadest, vrd sks <i>Urwald</i>.</p></note><i> kõnelevad, kus närtsinud puude tüved mõnekorra sada aastat selle läbi veel püsti seisavad, et iga-aastased nende najal üleskasvanud sõlmkasvud</i> (Schlingpflanzen<note place="end" n="8"><p>väänkasvud (sks k).</p></note>) <i>neid toetavad. Seda ehk võiks siis ka mulle sündida. Langen ma viimaks tuhaks, siis saate Teie kui uus kaunim fööniks minu tuhast sündima ja seda, mis mul alles poolikule või tegemata jäänud, täitma. — Seda poolkustund lambikese kuma, mis minu sees pimedal ööl ehk veel selgemale silmale juhtub vilkuma, ei tohi Teie iial "valguseks" pidada, sest et sel valgusesarnasel hulgusel enam <u>sooja</u> ei ole. Selle pildi valimise juures, armas Lydia, on süda Teil jälle silma petnud. Sõprust jõuan ma Teile anda, aga mitte valgust, — leppige esimesega! — Mis minu mõtteid sel päeval liigutanud, või paremini öeldes, sel tunnil, kus Teie kirjutuselaua taga istusite ja minu rõõmuks ennast piinasite, seda ei tea ma Teile täna tõesti ütelda. Aga harilikult olen ma sel ajal enamasti iga päev hospidalis paar tundi haigete toimetamisel, sellepärast ei võinud küll palju muud mõttes liikuda kui haigused ja arstirohud. Puhkamise silmapilkudel luusivad mõtted väga laialt ümber, aga sellest ei maksa rääkida, muidu võiks mõnekorra — — koolist ei ole luba väljaspool loriseda.</i><note place="end" n="9"><p>Saksa kõnekäänd <i>aus der Schule plaudern</i>, s.t koduseid asju külas välja lobiseda.</p></note></p>
<lg type="poem">
<lg type="stanza">
<l>Ei talve külmad mata,</l>
<l>Mis põue varjul õitseb! </l>
</lg>
</lg>
<p><i>Jah, just <u>sellepärast</u>, et Teie "lapselikke mõtteid" avaldate, ei või need mulle iial ajaraiskajaks minna. — Nõnda kui mõtted telegraafitraadi peal kiirelt kõige kaugemad kohad läbi lendavad, tohime meie loota, et tundmused sõbralikult ühendatud südamete vahel ka ilma traadita edasi ja tagasi lendavad. — Mõnikord, kui ärksad või magades unenäod kirjusid piltisid vaimusilma ette sünnitavad, näitab minu arust niisuke traadita telegraaf võimalik. Mis Teie sellest arvate? — Teie küsite, kust need paar motot "Eesti rahva ennemuistsetes juttudes" pärit on, ja soovite nende kodupaika tundma saada. — Neil on laialdane kodu, aga mina ei tea Teile ei küla ega talu nimetada, kus nende sündimisepaik võiks olla. — Tühjad silmapilklikud tuulesünnitused, mis oma "—" hakatuse ja lõpetuse märkidega enam ei või tähendada kui need motod, mis Walter Scott</i><note place="end" n="10"><p> Walter Scott (1771—1832), tuntud inglise kirjanik, ballaadide ja ajalooliste romaanide autor, kelle loomingu vastu Kr. huvi tundis juba noorpõlves, mida tõendavad väljakirjutused Scotti teostest tema märkmikes.</p></note><i> sagedasti peatükkide ette kui</i> "Altes Lied"<note place="end" n="11"><p>vana laul (sks k).</p></note> <i>oli pannud, mis tema oma silmapilklikud loodused olid. — Kiri, mis meie rahvalaulude saladuste üle kõige sügavamat otsust annab, on minu teades praegu alles trükkimata; mina olen seda kui manuskripti korra lugenud, hiljem leidsin lühikese väljatõmbuse</i><note place="end" n="12"><p>s.o katkendi, väljavõtte.</p></note> Baltische Monatsschriftis. <i>Aasta ja kuu on mul meelest läinud, aga kui ma ei eksi, seisab nimetatud väljatõmbus seal, kus "Womba-Wiido"</i><note place="end" n="13"><p>Schultz-Bertrami eepose "Ilmatar" esimene osa, mis sisaldab peale tema enda luuletuste ka ehtsaid eesti rahvalaule; ilmus saksa keeles Baltische Monatsschrift II (1860), lk 448—478 ja 518—547, vt Kirjavahetus IV, reg. järgi, raamatuna paralleelselt eesti ja saksa keeles "Ilmatar, eine Commedia turanica : estnisch und deutsch / von Dr. Bertram" 1870—1871. Samas Baltische Monatsschrifti numbris ilmus Schultz-Bertrami ülevaateartikkel "Zur Geschichte und zum Verständniß der estnische Volkspoesie" ("Eesti rahvaluule ajaloost ja mõistmisest"), lk 431—448.</p></note><i> aset peab. Manuskripti kirjutaja on Dr. Bertram-Schultz.</i> Ta kavatses sel korral manuskripti trükkida lasta, aga ei leidnud kirjastajat. <i>Kui ma temale tuleval korral jälle kirjutan, tahan ma järele nõuda, kas manuskript veel alles on või kui</i> "Fidibus"<note place="end" n="14"><p>Volditud või kokkurullitud paberiribad piibu või küünla süütamiseks.</p></note><i> piibu põlema süütamiseks juba oma teed leidnud.</i><note place="end" n="15"><p>Kõnesolev Kr-i kiri Schultz-Bertramile on tundmata.</p></note><i> — Mis sakslaste suured kuulsad laulikud seatud vormi vastu eksides on teinud,</i><note place="end" n="16"><p>Kr. mõtleb kõrvalekaldumisi rangeist klassikalistest silprõhulise värsimõõdu ja riimiskeemide kaanoneist.</p></note><i> seda ehk tohiksime ka meie mõnekorra teha, kui meil nende rammu ja vaimu oleks, aga minu arvates näitab mõnusam, kui me oma nõtra jalga säherduse libeduse eest hoiame.</i></p>
<p><i>H. Heine on vormi salgamisel Goethest ja Schillerist veel kaugemale läinud, aga tema kõnes elab üks taevalik kenadus, misläbi vormi vastu patustamised ei silma ega kõrva lähe pahandama. Ehk küll temal tosinate kaupa järelkäijaid tänapäevani olnud, ei leita nende hulgast ainukest, kellele meistri kõneanne osaks oleks saanud. — Poliitikaasjust saan ehk teinekord rääkima. Ehk küll paberileht ära kaob näppude vahelt, siiski ei tohi ma üht tükki Teie epistlist tuulutamata jätta. Teie eksite oma arvamises raskesti, kui kahetsemist enda poolt suuremaks peate, kui minul selle läbi tulnud, et meie tutvustamine paar aastat varem korda ei läinud. Teil seisab praegu veel terve eluaeg ees, mis Teile kes teab mitmesuguseid lillesid pärjaks võib punuda, aga minu õhtuehal ei ole muud nähtavat sihti kui üks haljas rünkake, kuhu, — kui viimne soojus südamest lõppenud, — mind puhkama viiakse. Mida ligemal meie sihimärk seisab, seda enam peame kahetsema, et kergemeel mahti ei andnud rõõmu karikat varemini viimse piisani tühjendada, kui neelamise jõud ära lõppes. Lähevad kustuval silmal kõik tumedaks, siis saab mälestusevägi veel rõõmu silmapilkude kuju enne päikese loojaminekut meile tagasi tooma. Kevade ja suvi ehitavad meie elu alati lilledega, misläbi mõnekorra silmad kirjuks lähevad kõike kaunist nähes. Selle vastu hilja sügisel, kus ööde külmad metsad ja nurmed kolletanud leinariidesse pannud, võib kõige pisem lilleäbarik, mille elu sambla varjus külmast puutumata jäänud, suurt rõõmu teha. Kui nüüd hiline kogemata leidus üht roosikest meile toonud, mille õhk juba eemalt nähes ninasse tärkab, kes inimene ei peaks seda haruldast õnne kõige suuremaks pidama? — Kuis tohite Teie uskuda, et Teie küsimised minu kulmu võiksid kortsu tõmmata, kus küsija kui üks armas oodatud ja igatsetud külaline juba tuppa astudes oma tulemisega enne teretamist kõik kortsud otsa pealt oli silendanud. — Siiski, armas Lydia, palun ka Teid üksnes siis tulla, kui tulemise vaev Teile liiga ei hakka tegema. Olete Teie harilikul viisil hommikust õhtuni või vahetevahel veel tüki ööd suletööl olnud, siis ärge vaevake minu pärast mitte oma silma ja kätt. — Mina võin igakord oodata ja lepin kõige pisema märgiga, mis mulle vahepeal tunnistust annab, et meel ja süda Teil muutmata jäänud. Vaheajal loodame traadita telegraafi läbi mõttes üksteiselt sõnumeid saada. — Praegused põhjatud teed viidavad mul väga palju aega, nõnda et sõidud, mis muidu kahe ja kolme tunniga ära käiakse, nüüd pool päeva ja kaks osa ööd ära kulutavad, jäägu nimetamata väsimus. Lihavõttepühad olid nii vaikselt mööda läinud, et minu asemlikul üksainus lühike sõit minu äraolemise pärast kaela langes. Siinjuures lubage mulle tähendada, et <u>asemik</u> minu arvates mitte ei kõlba saksakeelse sõna</i> Stellvertreter <i>kohal pruukida; ma olen pikka mõtlemisega "asemlik" jalule sünnitanud, sest et "asemik" midagi võib tähendada, kui keegi ühe aseme peal istub, aga ei mitte seda, kes teise <u>asemel</u> mingit asja talitab. Talurahvaseadust ümber tõlkides,</i><note place="end" n="17"><p>Kr-i tõlgitud "Lihvlandi Talurahva-Seadus 13. Novembril 1860 Kõigekõrgemalt kinnitatud" ilmus Tartus 1863. a; vt ka Kirjavahetus III—IV, reg. järgi.</p></note><i> kus ülema käsu järgi kõik sõna-sõnalt nõnda taheti saada, kuida saksakeelne tekst ette kirjutanud, pidin häda pärast palju võõrikuid</i><note place="end" n="18"><p>s.o  uusi sõnu, neologisme.</p></note><i> looma, kusjuures mul palju vähem süüd oli, kui Postimehe lehed mulle kingadesse tahtsid lükata.</i><note place="end" n="19"><p>Saksakeelne väljend <i>Jemandem etwas in die Schuhe schieben</i> tähendab ’kedagi milleski (alusetult) süüdistama’ ja pärineb keskajast: võõrastemajades kehtis kord, et kingad tuli ööseks jalast võtta, nii et vargad said läbiotsimise korral varastatud esemed võõrastesse jalanõudesse sokutada. — Nurisemisi seadusetõlke raske keele pärast vt Perno Postimees 31.07.1863, lk 237 ja 4.09.1863, lk 275—277.</p></note><i> Minu selg oli kindla kilbiga kaetud, sest et esiti proovi Riiga olin saatnud: kas säherdune ümbertõlkimine ülepea korda läheks, ilma et pikemat seletust juurde lisatakse. Viimaks tuli otsus välja: "Just sel teel, kuida proov tunnistab, peab töö tehtud saama." — </i></p>
<p><i>Ja nüüd, armas laps, võtke lahkelt vastu, mis Teile täna kokku olen sobinud, ehk saate aegamööda kiirusel kritseldatud sõnadest aru? Süda, kes neid sünnitanud, jääb Teile truuks. Enne kui pärast jään ma armus ja austades </i></p>
<p><i>Teie</i></p>
<p><i>alandlik</i></p>
<p><i>Kreutzwald.</i></p>
</body>