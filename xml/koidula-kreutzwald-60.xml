<?xml version="1.0" encoding="UTF-8"?>
<body>
<h2 author="KREUTZWALD" number="60">60. KREUTZWALD KOIDULALE.</h2>
<source>EKM EKLA, f 59, m 1:6, l. 32</source>
<p><i>V[õrul], 17. jaanuaril 1870. </i></p>
<p><i>Piduta pühad vana aastaga on õnnelikult aja kaisus puhkamas, juba tükike uuest aastast maitstud, aga siiski ei taha rahulise puhkamise silmapilkusi veel tulla, kus mahti saaks igapäevasest kammitsast pääsedes tiibu natuke kõrgemale sirutada. Võtke siis, kallis tütreke, täna pikale viibinud südamlikke õnnesoovitusi Teile endale ja ligematele armsatele alatud uueks aastaks, mille õnnesarvest rohkest kõike head Teile saagu tilkuma, mis ja kuida igaüks kõige armsamaks endale arvab! Teie käed on praegu vist niisamuti kütkendatud kui mul, nõnda et mõnusamat soovida ei tuleks, kui igale päevale mõni tund lisaks panna, sest et 24-ga enam võimalik ei ole läbi saada. Silmad kipuvad kirjuks ja peaaju sasisse minema, misläbi ei õiget mõtet ega nägemist enam ei jaksa toimetada; siiski peame väsinud posthobuse kombel piitsa sunnil edasi sörkima. Jõulukuul sündinud pöörased aprilli-ilmad kohmatasid küll uuel aastal tahedamaks, teede ja uulitsate pori leidis kindlust, täna nädala eest tuli jälle natuke saaniteed nähtavale, aga kõik need ilmade ja teede parandajad ei jõua haiguste ja tõbede pori kuskil veel tahendada. </i></p>
<p><i>Ega Teilgi, vaene laps, paremat põlve käes või olla, kus Postimehe loomine, ristpaelutamine ja teele läkitamine aega küllalt raiskab ja jõudu kurnab. Vana aasta viimane number tuli 8. selle kuu päeval, tänavuse esimene 15. ja teine täna minu kätte, siiski ei mitte Johansonni poolt, vaid otsekohe postkontorist, mispärast Teid palun edaspidi aadressi otsekohe siia juhatada, sest et meie postkontoris ei "poste restante'i" ega kõverikku teed [mööda] juhatatud aadressisid keegi lugeda ei oska. Peale selle on meie postkontor septembrist saadik minu naabruses viltu üle uulitsa ja postiljonil igal postipäeval Tartu seitungi</i><note place="end" n="1"><p>s.o Dörptsche Zeitungi.</p></note><i> pärast siiatulemist. </i></p>
<p><i>Teie viimasele armsale kirjandikule, 16. jõulukuul saadetud, vastust anda ei ole mul kogunist võimalik, sellepärast võtke lühidalt tänu, tuhat tänu kõige lahkuse ja helduse eest, mida mõlemaid ka edaspidi endale soojad palun pidada! Vast jõulu esimesel pühal oli mul võimalik mõnda lendlikku sõna Berliini</i><note place="end" n="2"><p>s.o professor Schottile.</p></note><i> läkitada, kus Teie leheke ühes sinna reisis. Kui vana sõber minu viibliku mõõduga kätte hakkab tasuma, siis võiksin veel tükk aega vastuse tulekut oodata. </i></p>
<p><i>Minu viimase kirjandiku toimetaja, kes Teie vastuse kaasa pidi tooma, oli küll Teie ukse taga käinud, aga ei leidnud sisselaskmist, mis sellest võinud tulla, et keegi vist tema sissekippumise krabistamist kuulmas ei juhtunud olema, ja et minek ligemal tunnil juba ees seisis, sellepärast ei võinud ta teist korda tagasi tulla. Selle viletsa juhtumise läbi pidi Teie lahke soovimine — mind "haljale oksale" avitada — nurja minema, mis ma seda rohkem kahetsen, et siin mineva kuu 14. päev</i> "ohne Sang und Klang"<note place="end" n="3"><p>ilma kila ja kõlata; üsna vaikselt (sks k).</p></note><i>mööda läks.</i></p>
<p>Terve hulk häid kavatsusi, mis kõik jõulu ajal täide pidi viidama, on nurja läinud: esimesel pühal jäi mul ainult kolmandik päeva vabaks, kahel järgmisel ei saanud aga tundigi mahti, ainult neljas püha oli tõeline rahupäev, mis aga selle poolest kuigi meeltmööda ei olnud, et siis siruli voodisse pidin jääma. — <i>Suletöösid</i> on mul koguni palju kaela peal — neist osa üsnagi pakilised — ometigi peavad kõik pisut rahulikumat aega ootama jääma. — Härra Jacobsoni antikriitika ei ole väärt, et sellele tähelepanemist pöörata.<note place="end" n="4"><p>Vt kiri 57, viide 20.</p></note> See pole muud kui ühe edeva hilpharaka tühipaljas lobisemine, kes näo teeb, nagu oleks ta kes teab kui suur õpetatud mees ja keeletark, kelleks teda mõni <i>Postimehe</i> lugeja ka tõepoolest pidada võib, sest pimedate hulgas on ju teatavasti ühesilmaline muidugi kuningas. Tema kirja peate lähemal ajal tagasi saama.</p>
<p>Kahe nädala eest jõudis Leipzigist siia Veske kiri, kelle stipendiumi proua suurvürstinna poolt veel üheks aastaks on pikendatud, nõnda et V[eske] nüüd veel ligemale kaheks aastaks Saksamaale võib jääda.<note place="end" n="5"><p>Vt kiri 25, viide 6.</p></note> 8. oktoobril olnud tal õnn tema keiserlikule kõrgusele esitletud saada, kõrge proua olnud tema vastu väga armuline, lasknud tal oma elulugu jutustada, misläbi audients pool tundi väldanud. Meie noor suguvend on küll haruldane õnnelaps.</p>
<p>Kas on tõsi, et Tartu postkontoris saksakeelse aadressiga kirjasid enam vastu ei võeta? See sõnum kõlab niivõrd pentsikult, et seda küll kuidagi uskuda ei saa. Kui mõni sellekohane kõrgem käsk säärast asja nõuaks, siis peaks ju meilgi selle järel käidama, ometi pole sellest märkigi, meie juures võetakse saksakeelse aadressiga kirjasid endist viisi vastu, isegi kui need Peterburi lähevad.</p>
<p>20. jaanuaril, hommikul kell 1.</p>
<p>Ülemal seisvad read said laupäeva õhtul ses lootuses paberile pandud, et neid esmaspäevase postiga minema saata, seal aga kutsuti mind ära ja sest saadik ei ole enam vaheaega olnud. Kui poole tunni eest koju tulin, teatati mulle, et viie või kuue tunni pärast olevat võimalus kirja Tartu saata. Sellega saate siis härra Laakmanni kaudu sellesinatse elumärgi kätte, mis Teile tunnistuseks olgu, kuidas kütkesse pandud kätest hoolimata südant ometi ükski köidik takistada ei suuda Teie pilti moondamata lahkes mälestuses pidada, kuni ükskord vabamad ajad tulevad, kus ehk võimalik oleks Teile jälle kord kirjutada. Südamliku tervitusega</p>
<p>Teie</p>
<p>alandlik</p>
<p>Kreutzwald.</p>
</body>