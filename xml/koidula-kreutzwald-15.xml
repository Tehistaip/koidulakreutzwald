<?xml version="1.0" encoding="UTF-8"?>
<body>
<h2 author="KOIDULA" number="15">15. KOIDULA KREUTZWALDILE.</h2>
<source>EKM EKLA, f 63, m 1:2, l. 8</source>
<p>[4. märtsil 1868.]</p>
<lg type="poem">
<lg type="stanza">
<l>Omanpa henkeni kieltä ne puhuu</l>
<l>Honkain humina ja luonto muu,</l>
<l>Itse en sydäntä hillitä taida,</l>
<l>Riemusta soikohon raikas suu!</l>
</lg>
</lg>
<p><i>Y. Koskinen. ("Suomalaisia kansanlauluja ja soitelmia".)</i><note place="end" n="1"><p>Yrjö Sakari Yrjö-Koskinen (varem: Georg Zakarias Forsman, 1830—1908), Helsingi ülikooli ajalooprofessor ja soome ühiskonnategelane. Ta vähesed ilukirjanduslikud teosed (peamiselt luuletused) ilmusid ajakirjanduses ja kalendrites. Siin tsiteeritud värsid on pärit luuletusest "Suomen salossa" ("Soome metsas"), ilmunud F. V. Illbergi noodiraamatus "Suomalaisia Kansan-lauluja ja soitelmia" ("Soome rahvalaule ja muusikapalu"). Helsingissä, 1868. Koidulale saatis selle noodiraamatu Yrjö-Koskinen, vt kiri 18, seal ka tsiteeritud värsside vaba tõlge.</p></note></p>
<p><i>Minu austatud, helde isalik õpetaja! </i></p>
<p><i>Kui ennemuistsete õnnelikkude aegade loojaminemisel "härjapõlveliste" sammukiirustajad imeviisud</i><note place="end" n="2"><p>Suuri kaugusi ületavad imeviisud esinevad Kr-i muinasjutus "Härjapõlvlaste riid".</p></note><i> end ühtlasi ei oleks mullalikkude jalgade tarvitamise eest varjule peitnud, siis ei istuks [ma] praegusel silmapilgul tõesti mitte siin laua taga, vaid, kui oma südame sunnitust tohiksin kuulda, Teie kirjutusetooli ees maas, keelmisest lugupidamata ikka jälle Teie heldele käele suud andes, oma Viru laulikule suu-sõnaga kõik seletada <u>püüdes</u>, mis paberi peal nii vilu, nii külm näitab, et Teile sel teel mitte tuhandikkugi osa kõigest rõõmust ja tänust silma alla ei jõua ulatada, mis minu südant Teie viimase sõnumiku kättesaamisel ilutsema ajanud! Kui isa Teie viimase heldusest voolava epistli minu kätte tõi, kirjaread, mida — laske mind tunnistada! — täna veel minu tänupisarad niisutavad, siis tõttasin ma kõigepealt vaikses kambris jumalat tänama, et karikas armus minust mööda läinud. Kui rasked olid need viimased päevad kannatada, kus ahastus alati kõrvu hüüdis: "Mis kadunud, see on läinud!"</i><note place="end" n="3"><p>Tsitaat Kr-i ballaadist "Lenoora", vt Viru lauliku laulud. Tartus, 1865, lk 55 ja F. R. Kreutzwald, Laulud. Tallinn, 1953, lk 138.</p></note><i> Õnnega on kerge ennast harjutada, aga õnnetuse valju vitsaga ei taha sõbrustamine milgi viisil korda minna. Jäägu minu kallis Viru laulik alati oma nõrgale koolilapsele toeks ja teejuhiks! Et tema lahkuse ja hea meeleta enam läbi ei jõua ajada, seda tean sestsaadik üsna selgesti, kus mõlemaid kartsin kaotanud olevat! </i></p>
<p><i>Teie käite, aulik härra! tuhande võrra heldemini minuga ümber, kui mina [ära] teenin, tuhande võrra lahkemini, kui mina iial unes oleksin julgenud loota!</i> Jah, see oli üks ülekäte läinud sõna, mis mind Teile näitama ajas, nagu saaks Teie lugupidamist Teie lahkusest lahutada, mind seega antud alternatiivi ette juhtides! Kui palju selle juures "närvide hellus" kaasa aitas, ei tea ma otsustada. Küll aga lubage mind Teile sedamaid tunnistada, et ma väga hästi tunnen seda osa, mis siin oli mõistmatul meeletuhinal! <i>Esimese valu tuhinal ei andnud süda verejahutusele aega, tahtis üksi peremees olla ja kihutas meelt-mõistust enesega ühes metsa! Kas minu Viru laulik mulle andeks võib anda? "Halastage ja kannatage" <u>Teie</u> oma vaese koolilapsega, kes nii sagedasti ise enese peale ei oska halastada, kellel, kui juba väljaspidine kuju suuremat ilu ei avalda, seestpidise kallal ka nii palju, palju! tööd teha, enne kui eemalt <u>selle</u> näoliseks saab, kelleks Viru lauliku vaimusilm teda näikse pidavat. Uskuge! selle ees, mida Teie</i> "inkonsekventsuseks" <i>nimetate, võiksin ma hõisates põlve nikutada: eks ta mulle kõik tagasi ei anna, mis ma elu ajal ei olnud lootnud leida, aga nüüd ka elu ajal ei jõuaks kanda kaotada!? Kui mulle elupäevade iluks muid rõõmusid oleks üleval hoitud kui neid, mis Teie isalik sõna mulle valmistab, oh kui hea meelega mina neid tulevate päevade pärjast nopiksin, [et] <u>Teile</u> ilupärge meist palmitada!</i> Jumal on helde — ta ei oleks neid soove minu südamesse pannud, poleks ta neile määranud ükskord täide minna!</p>
<p><i>Mis on minu Viru laulik sest vaesest tähendamisesõnast, "õilmeta põõsas", teinud? Kuida võisin mina sellega iial muud tahta tähendada kui Teie enda lahkust ja heldust minu vastu, mida ahastus kartis närtsinud, minu kohta närtsinud olevat!? Igavest tänu taevale! ma eksisin. Ilupõõsas haljendab ja õilmitseb alles, — tema ilusamaid õisi on alles kõuepilv mulle nähtavale toonud; suvetuul lehvitab jälle lehis, kõrv kuuleb uuesti linnulaulu, talvelumi on päikese soojendaja silma all end karastavaiks kastepisaraiks moondanud! Laske mul ikka <u>oma maa</u> kastest ja päikesest kõigi õilmetega ühes, mis nemad mulle loovad, küllalt olla! Mis pärin mina võõraste maade ja maailmade tundmata ilust? Kas iial kodulinnust kotkas võib saada? Minu suve soojus hingab <u>selle</u> päikese terades, mis mulle oma Viru lauliku isalikku sõna ja õpetust toovad, tema rahulolemisest mulle räägivad: võõrad meelitajad värvid ei kaalu minu silmis mitte ühtainukest õilmenarmast <u>selle</u> ilupärja seest üles, pärja seest, mida ma üksi kodumail tohin korjata! </i></p>
<p><i>Aga, austatud härra, kuida võisite Teie iial mõtelda, et mina Teid elades muidu kui häbist lõkendavail palgeil <u>iseenese</u> seisupaigal: andekspalumisel! jõuaksin näha? Vaadake mind kätt südame peale tõstvat: iial, ei uneski ei ole mulle niisugust mind ennast teotajat mõtet pähe tõusnud! Minu arvates ja lootes oli üleminevases kirjalehes tähendatud paari sõnaga kõik lõpetatud, sest, põhjuseks pandud, et Teie mulle paha <u>ei tahtnud</u> teha, siis jääb ju, tänu taevale! süü alati minu poole. Oh kui hea meelega ma seda kannan, kui Teie mulle aga andeks tahate anda, et mitte selgema silmaga Teie armsa sõnumiku lugemist ei alanud. Oleks mulle julgust küllalt jäänud Teile läkitatud üleminevaste ridade esimest hakatust kätte saata, kus sees Teid julgesin paluda, et mind <u>selle</u> vihaga ei võtaks sugeda, siis oleksin niisuguse julguse eest vahest Teie käest ka hästi sugeda saanud, aga — viheldud lapsed üteldakse paremini magavat. Kui see sõna tõsi peaks olema, siis tean mina, kuida edaspidi und kulmu peale saada ja miks ta möödaläinud leinapäevil mul puudus!</i> — — — Minu endine kooliõpetaja nimetaks "vääraks loogikaks" seda, millele ma praegu hiilgava võidu kätte võidelnud. Olgu! Kui inkonsekventsus meile naisterahvastele alati kui loodult istuvat, siis ei tohi oodata, et me konsekventsed peame olema, kui meil süda rõõmust ja tänust tuksub! <i>Tänu taevale ja Teile, et seekord veel palja hirmuga pääsesin!</i></p>
<p><i>Minu Viru laulik peab mulle lühikest kõnet "naisterahva-kavaluse" üle? Kas tohin Teile avaldada, et minu aru, austatud härra, sinnapoole tahab kaaluda, kus arvatakse, et eesti sugu Eeva tütardele, nimelt Teie alandlikule koolitütrele sest, mis</i> "Weiberlist" <i>nimetatakse, veel liiga kasinat jagu mõõdetud — mispärast mind, jäägu õunamaius nimetamata, juba laidetud õunapuud oma kaitsmise alla lubage võtta, sest muidu peaks "pärispatuga edasi jooksnud" anne mulle nüüd õpetama, kuida [ma] mingil viisil oma Viru lauliku sinna jõuaksin meelitada, et ka ilma silmist silmi nägemata mind <u>niikaugele</u> austab, [et] kõik "aus ja austatud" kõrvale visates mind selle nimega hüüab, mida "süda" sulge ja suhu "sunnib"!! Kui "nõrkade paikade leidmisele" nii kiir oleksin, kui minu helde õpetaja ütleb, siis võiks seesinane osavus mulle ka siin kohegil väikest paokest läbipugemiseks valmistada, aga —</i> "naisterahva-kavalus!" miks jätad sa mu siin maha? <i>— Ei jää mulle siis muud paremat nõu üle, kui neid sõnu Teile meelde tuletada: "Mina armastan Teid (preili) kui oma last" etc., sõnu, mis minu südant nõnda hõiskama ajavad, et julgen küsida, kas nende sõnade ees Teil südant jääb ärakulunud "aus ja austatud" kinni pidada? Andke andeks, kui minu palve Teile liig julge näitab! Ega "küsija käe peale ei lööda" (Kr[eutzwald]).</i><note place="end" n="4"><p>Vrd kiri 11.</p></note><i> Kas siis paluja palge peale? Minu helde Viru laulik! — </i></p>
<p>"Kassikulda" <i>ei ole ma oma Viru laulikule mitte anda tahtnud ega oleks ma teadnud, kelle käest seda osta. Miks ei taha Teie, aulik härra! ka mitte "tõtt kuulda"? —</i> "Pilkamine"? <i>Mina ei tea, kes tark sakslane</i><note place="end" n="5"><p>Tundmata.</p></note><i> kuskil ütleb:</i> "Küllap <u>meie</u> tohime, kui me midagi tähtsat ära teinud, oma väärtust ise õigesti hinnata — <u>maailm</u> võtab sellest, mis olemas, niikuinii suure osa maha." <i>Kui lugu nõnda on, kuida ei peaks meie siis seda, mis ta võtmata jätab, kui pisemat osa teenitud ohvrist rahulise südamega vastu võtma, teades, et ka nende suust, kus ta — <u>vägisi</u> — tõepäikese sunni all ehk võiks välja tilkuda (ja seal alles õieti), austamine enam ei või anda kui <u>tõtt</u>. Minu armsa Viru lauliku kahtlane meel ei pea mul seda usku mitte kaotada saama, et peale nende, kes <u>teavad</u>, neid rohkesti on, kes teda austada ja armastada <u>tahavad</u>. Palju raskem on mul sest aru saada, kuida viimane lugu ümberpöördud korda jõuaks tunnistada.</i> "Der Freiheit Priester, der Vasall des Schönen: so ist der Dichter in die Welt gesandt."<note place="end" n="6"><p>Ebatäpne tsitaat saksa luuletaja Georg Herweghi (1817—1875) 20. sonetist luuletuskogus "Gedichte eines Lebendigen" ("Elava laulud"). Tõlkes: Vabaduse preestriks, ilu vasalliks, selleks on laulik maailma saadetud.</p></note><i> Ja </i></p>
<lg type="poem">
<lg type="stanza">
<l>"Wie in den Lüften der Sturmwind saust, </l>
<l>Man weiss nicht, von wannen er kommt und braust, </l>
<l>Wie der Quell aus verborgenen Tiefen: </l>
<l>So des Sängers Lied aus dem Innern schallt </l>
<l><u>Und wecket der dunklen Gefühle Gewalt, </u></l>
<l><u>Die im Herzen wunderbar schliefen</u>."<note place="end" n="8"><p>Tsitaat Schilleri ballaadist "Der Graf von Habsburg" ("Habsburgi krahv"). Ain Kaalepi tõlkes: Nagu tuuleiil paisub tormihooks / ja keegi ei tea, kust algas ta jooks, / nagu allikas varjatud vetest — / nii algab ka laul, mida laulik loob, / mis uinunud tumedad tunded toob / taas välja me südametest. — F. Schiller, Ballaade. Tallinn, 1959, lk 53.</p></note></l>
</lg>
</lg>
<p><i>Kuida võib iial kellelegi inimesele võimalik näida, [et] taeva ilusamate andide jagajale üksi <u>poolt</u> osa oma sisemisest olemisest vastu tuua? Mina ei oska kellestki seda uskuda, sest</i> "wer der Dichtkunst Stimme nicht vernimmt, ist ein <u>Barbar</u>, er sei auch wer er sei".<note place="end" n="9"><p>Tsitaat Goethe draamast "Torquato Tasso". Kersti Merilaasi tõlkes: Ja kes luulekunsti / ei hinda, barbar on ja selleks jääb. — J. W. Goethe. Götz von Berlichingen. Egmont. Iphigenia Taurises. Torquato Tasso. Tallinn, 1983, lk 342.</p></note></p>
<p><i>Siiski, austatud härra, või paremini ütelda, <u>sellepärast</u> ulatab minu kartes Teie austav lootus liig kaugele, mille varal "väikesest laululinnust" ütlete kotkast, pääsukesest, kes räästa all häälitseb, laulikut tahtvat kasvatada, kes Vanemuise laste hulgas usaldaks kandlekeeli liigutada. <u>Teie, härra, Teie</u> võite minust ja minuga teha, mis tahate ja arvate võimaliku olevat — ma olen kui vaha Teie käes! Aga — aga — ma olen <u>naisterahvas</u>, olen, ehk küll harjumatu põllule ümber istutatud, lihtne igapäevane linataim, millel, pärimata sest, kas inimesesilm teda nähes naeratanud või maokene närides lehtedest toitu leidnud, veel mõnda tuld oodata jääb, enne kui pruugitavaks kangaks pargitud on! Tamme ladvad kohisevad taeva poole — vainulill on <u>üheks</u> suveajaks loodud: ei kannata väetikene tuisueide talla-astumist. Ma olen <u>naisterahvas</u> ja tunnen oma vaimunõtrust, sellepärast ärge pange imeks ega pahaks, kui Teile ette ütlen, et kõigest sest, mis Teie seltsile au, kuulsat nime, maailma imestamist ehk soovides edaspidiseks palgaks näitab, minu südames midagi leida ei ole. See saab Teile tunnistuseks olema, armas Viru laulik, et</i> kuulsus, mis loorberipärgadest und pole näinud, iial pole välja pääsenud tundmata elu hämarikust. <i>— Ma olen <u>sõna-sõnalt</u> "laululind, kes põõsastikus elab!"</i><note place="end" n="10"><p>Vihje Kr-i luuletusele "Laulik" (J. W. Goethe järgi), vt Viru lauliku laulud. Tartus, 1865, lk 11 ja F. R. Kreutzwald, Laulud. Tallinn, 1953, lk 98.</p></note><i> Argselt, väga argselt julgeksin ma etteseatud märki silmata ja ei kellegi muu kui <u>Teie enda</u> talutaja käe kõrval "paar sammukest rändamiseteed" jalge alla võtta, siiski iseenese silmis kui lõo näidates, kes, päikest silmava kotka sulgede vahele ära peidetud, end teisepoole pilvi laseb üles kanda ja sealt uhkesti lõõritades teiste omasuuruste peale maha vaatab. Arvab ta, et teised tema kavalusest aru ei saa? <u>Teie</u> olete helde ja näete ja laidate viga parandamiseks — armas Viru laulik, mis ma seal teen, kus teda <u>laitmiseks</u> laidetakse, <u>teotamiseks</u> nimetatakse? Kas seal ei maksa enam teda silma ette toomata jätta? See ep see on! Miks ei ole Vanemuine oma armsamale pojale mitte kõlblikumat ja vaimurikkamat jüngrit äratanud, kui Teie nõder Lyda on? </i></p>
<p><i>Aga ma kaeban — ja peaksin tänama! Kui süda sees tunneb, et jõud sinna ei ulata, kuhu ta tahaks; kui soovimisi ja saamisi kahte mõõtu leiame olevat — siis teeme ülekohut sellele kasinalegi, mis, kui ei kellelegi muule, ometi iseendale südamekergitust valmistab, ja siis — tuhandetele ei ole seda õnne antud mis minule, seda õnne: õpetust võtta kõige kaunima õpetuse allikast, kõige karastavama vooluga oma vaimu joota! Oh, et mullalikke peab olema, kes ükskord ka oma rahva iluistutajale kätt tahaksid pigistada — ei sügavusse "enam teil hääl ei ulata!" Minul ei taha see mõte milgil viisil võimalikkude hulka asuda — kõige vähem aga kannatab silm teda <u>Teie enda</u> sulest tulnult näha! — — — Kui mina hingest oleksin teadnud, et see käsi, mis välkuvaid vaimulõkkeid maailma välja läkitas, nii helde ja lahke, nii isalik talutaja oli; kui need, kelle kätte Teie asja järelkuulatamist (Teie <u>esimese</u> kadunuks läinud kirja p[ärast]) olite andnud, mitte selle kohta, mis mul Teie käest loota või oodata jääks, ise nii vait ei oleks olnud "kui haud" — tõesti! ma ei oleks seni oodanud, kuni valupisarad mind Viru lauliku juurde juhatasid.</i><note place="end" n="11"><p>Vrd kirjad 2—4.</p></note></p>
<p><i>Mulle jääb "kolmandas õhtus" leitud rikkuse üle mõnda küsida ja nimetada, millega kannatada palun, kuni "Ema[ajõe] ööb[iku]" laulude läbirääkimine lubatud viisil lõpetust leidnud — mõni küsimine jääb minu helde koolitaja pikale meelele seletada ja mul on mitu asja südame peal, mis mahapuistamist ootavad. Täna veniks asi nii pikale, et isale peaksin õigust andma, kui mind sõitleb: "Aga, laps, sa vaevad oma Viru laulikut päris naisterahva viisi!" — Töörikkad päevad on mind ootamas: isa sõidab nädala lõpetusel 6—8 päeva peale kottu ära Peterburi, — Teie "sõlgirind" jääb sellega vähem kui enne juba "suleneitsi" ametist lahti. Ma olen mõnda korda selle üle järele mõtelnud, mis peale see hea võiks olla, et jumal minu vanematele kõige vanemaks lapseks <u>poega</u> ei ole andnud — mitu asja oleksid sellega — — aga ma lähen tänamataks, ja tõesti, Teil on õigus pahandada, et niisuguseid mõtteid Teie ette toon! Seda teeb kõik, et kevade kuulatama saatnud, kas kottu maksab teele astuda — minu tänamata meel, nagu näen, seda küll veel ei teeni. Veel katab lumi maad ja hanged hingavad tänavate äärtel, veel on toa lagi ja seinad talvetolmu täis, aga juba teevad ka päikesekiired lumevaiba kallal tööd —</i> otsekui tulevase ärkamise ettetundmine, otsekui kevade aimamine läheks läbi maailma, mis veel unenäopaelus! <i>Kevade, minu kevade! Tõtta, tõtta tulema! Küll ei saa sind "potililleke" palju mujalt näha kui akna pealt õue luusides — neli viimast aastat ei ole mind enam kui mõneks tunniks paari versta kaugusele linnamüüride vahelt välja lubanud: see on ka üks terav okas "orjavitsalisel kirjutamise teel".</i> "Sa pead" sisaldab ohtralt põhjusi enese vaigistamiseks, <i>aga kellel mets, vesi ja taevaõhk mitte nagu minul teise poole osa elu tarvidusteks ei ole, sellel läheb vaigistamisega vähem aega. </i></p>
<p><i>Ja nüüd lubage, austatud tohtrihärra, et tema alandlik koolilaps Viru laulikut jumalagajätmiseks veel pisut julgeb sõidelda: "....kui selle peale mõtlen, et töö <u>vastumeelt</u> oli tehtud!" Tänu jumalale, et tean: see ei tulnud südamest. Iial ei või Teie enam arvata, et üks sõna, mida Teie kätte läkitan, minust <u>vastumeelt</u> saadetud on, kui <u>Teie</u> seda mitte vastumeelt vastu ei võta! Kui hea meelega lendaksin ma ise Teie juurde Teilt küsima, kas külaline Teile mitte vastumeelt ei ole ja oma ihnust Teile ära seletama, mis eht naisterahva viisi</i> "Spitzen" <i>liig haruldaseks varaks peab, kui et oma tahtes või teades neid kellelegi kergemeelelikult täiks ära jagada. — Kusagil minu rinnus on üks paigake, kuhu töörikaste päevade kära ja toimetus ei ulata: sinna astun ma varjule, kui oma Viru laulikuga kõnelen:</i>  "Spitzen" <i>ei ulata sissepidi südamesse tükkima! — Aga — "jalg mullapinnal juurdub", — ei või ma muud kui nõdra sulesõnaga Viru laulikut paluda, nõtra sõna uskuda, et tema nimi iial minu südamest kustuda ei jõua; et oma Viru laulikule kõike ülevalt antavat õnne ja rõõmu paludes, mina kuni viimse eluõhani</i><note place="end" n="12"><p>s.o eluõhuni, hingetõmbeni.</p></note><i> südamelikus tänus ja armastuses jään</i></p>
<p><i>Teie </i></p>
<p><i>austaja alandlik</i></p>
<p><i>Lydia J. </i></p>
<p><i>Tartus, 4./III 1868.</i></p>
<p>[Erilehel:]</p>
<source>EKM EKLA, f 63, m 1:2, l. 9</source>
<p><i>Õigusepärast, aulik härra, ei tohi ma salata, et mulle mitte teadmata ei ole, kuida esimest korda harjumata riides ei peaks Teie silma alla astuma — minu Viru laulik saab andeks andma, kui temale tunnistan, et enne ilusate päevade tulekut minule uueks päevapildiks istumine meistri enda käest keelatud [oli], ometi aga "laululinnukese" kuju liig kõrgel "taevavõlvis" rippus, kui et tõetundmine südames, teda sealt maha kihutades, Teile ei oleks sundinud avaldama, kuida kuju, reha ja piimalass käes, väga madalas maapinnal sammub.</i><note place="end" n="13"><p>Koidula saadetud foto.</p></note><i> Ühe eemal elava tuttava sundimine laskis mullu sui eesseisvat talutüdrukupilti elusse tõusta: neil aegadel ei oleks ma uneski arvanud, et üks neist kujukestest ka Teie armsa silma alla pidi ulatama!</i> Parajal ajal loodan ma juurdepandud päevapildi ühe "tsiviliseeritud" pildi vastu välja lunastada võivat.</p>
<p>Tänu ja austusega</p>
<p>Teie</p>
<p>Lydia.</p>
</body>