<?xml version="1.0" encoding="UTF-8"?>
<body>
<h2 author="KOIDULA" number="71">71. KOIDULA KREUTZWALDILE.</h2>
<source>EKM EKLA, f 63, m 1:2, l. 36</source>
<p>20. mail [18]70.</p>
<p>Ah ei, kallim papa, Teie teate küll, et mina sellega hakkama ei saa, muidu ei tohiks ma Teile andeks anda kurvastust, mida Teie mulle — ja mitte ainult mulle — otsekoheselt ei-ütleva vastusega valmistasite! Seda tegin ma väga targasti, et oma eilsed kirjaread lõhki kiskusin ja kustuva ahju viimastele sütele heitsin: leek lõkendas kõrgele üles ja siis oli kõik otsas. Teie ei tea, papa, kui valus oli näha tuules ja tormis niikuinii kokkukuivanud lootusi külmumisepunktil jäätumas: Teid armastatakse siin väga, väga, sinna ei ole midagi parata! Mis ma seda kõike Teile pikalt kirjeldan? Minu niisked silmad annate mulle vist andeks, nii nagu mina Teile andeks annan tolle lause "võimalikust keelepeksust". Kas Teie tõesti võisite uskuda, papa, et mina ühtki, keda see huvitab, pooleks minutikski kahevahele jätan selle kõige sügavama austuse ja lugupidamise kohta, mis mind meie <i>"Kalevipoja" lauliku</i> vastu täidab? Mina, kes ma uhke olen oma sisemisele hoiakule tema vastu, hoiakule, mille puhtust veel ükski <u>erapooletu</u> pilk ega sõna puudutada pole julgenud, mis on nii loomulik, et ainult eelarvamistega meelele naeruväärne ei näita selle üle ärevusse sattuda, hoiakule, mis üksnes minu või Teie viimse hingetõmbamisega võib lõppeda, vaatamata kõigile võimalikkudele või võimatutele elufaasidele, millesse astuda mul peaks veel olema määratud! <u>Erapoolikut meelt</u> või koguni kalkuleerimist olen ma õppinud võtma ilma viha ja jälestuseta, sest ma ei nõua enam oma isiku vastu iseäralisel mõõdul hoolimist ja lahkust, aga ka ilma selle liig äreva kartuse ja arguseta, mis spekulatsioonide käes võib saada tabavaks tapariistaks ühe igapidi loomuliku, igapidi lubatud ja õige vahekorra vastu, nagu ma ise olen ära näinud. Võib-olla kestis minu õppimiseaeg kauem kui mõni teine, võib-olla tunneksin ma, kui täna saaksin uuesti otsast alata, täpipealt niisamuti, kui karmilt ja salvavalt ja täielikult võib meid üles äratada kenast unenäost, mida me näeme inimeste headusest, iseäranis kõrgestiaustatud isikute südameheadusest — siis läheb vahest jälle aastaid tarvis mõistmiseks, et on ka ülemäära tundlikkust, et just seesinane inimeste õelusele toiduks on, — kunagi saadakse sellest ikka esimest korda aru! Rahu, oh rahu ja kindel meel on heaks vastukaaluks, miski muu pole ligilähedaltki nii hea salakavala kriitika vastu, mille käest ei päästa kõige veatumgi ilmsüütus ja loomulikkus! Et ma sest varem aru ei saanud, on minu süü, võib-olla andeksantav süü, aga ikkagi süü. Teie teate, papa, mina ei ole siiski emantsipeeritud naisterahvas selle sõna liiale-aetud tähenduses, inimeste arvamisest pean ma lugu — teatud määrani. Kui ma aga valima peaksin selle vahel, mis sisemist rahu annab, ja arutu "keelepeksu" vahel trobikonnalt, kelle mõõdupuuks on oma lobisemisehimu täitmine, — ma kardan, papa, ma hoiaksin — vähem mures, kui Teie arvate, hea nime pärast, mis mind ka religiooni asjus "harjunud kommet" pidama paneb — sisemise kohtumõistja poole, kes mind enamasti vähem on petnud kui välimine. Mina olen ainult naisterahvas, aga mida ma kord olen õigeks võtnud ja eneses kasvada lasknud, sest kinni hoida ja seda täita on minu tarvis ka omamoodi religioon. Kui elu õpetused mu kord niikaugele on viinud, et ma "keelepeksu" võtan ilmeksimatuks kohtunikuks oma rõõmu ja valu, oma arvamiste ja tõekspidamiste üle, kui harilik ning igapäevane mulle jumaluseks on saanud ja rehkendavate keskpäraste inimeste heakskiitmine ohvrialtariks, siis muidugi, papa, mõtlen ma sootuks vastuoksa. Ootame ära, aega meil ju on.</p>
<p>Teine lugu, kõrgesti austatud sõber, on kõigi muude ettetoodud põhjendustega: et ma nad õigeks pean tunnistama, on veel kõige mõrudam! Kõige tähtsama olete nimetamata jätnud: <u>reisi enda</u> raskused just Teie jaoks! Miks on see küll nõnda? Mäherdune poolitigi mõistlik motiiv paneb Teid küll nii hoopis isepäinis elama ja eemale jääma lastest, kes kindlasti end õnnelikuks arvaksid, kui Teie, ülepea vanemad inimesed, täiesti nende keskel oleksid? Kui jätta sootumaks kõrvale <u>minu</u> huvi selle asja vastu, ikkagi on imelik, et papa näikse selle Võru külge olevat kinni needitud otsekui raudahelatega, mida siiski mitte selgesti <u>näha</u> ei või! Teie haiged? Jätke ometi, papa! Ma hakkan neid vihkama, ilma naljata! Eks see pane vihast märatsema küll, et Teiega läbikäimiseks peab enne Võrus patsiendiks saama ja et niisugune auväärne sealtlinna kodanik maitseb oma võib-olla väga madalalt määratud honorari eest niisama kadestamiseväärt saatust kui sääsk merevaigu sees, olles selles ise enamasti niisama vähe süüdi kui sääskki! Ma pärin Teilt, papa, mis muud sisemist sugulust võiks merevaigu ja sääse vahel olla? Ah jah, tean juba: mul ei olevat asja kaevata, sest minul olevat parem järg kui sellel või tollel! Sõidelge mind, ma olen seda väärt, kuid ma ei saa sinna ka midagi parata: minu väetis peas on kõik nii sassis ja krussis sestsaadik, kui tean, et Teie tõesti ei tule — selles kahevahel olla oli nii kena! Ja minu reisilust on ka tuulde läinud: kuhu peaksin ma siis minema, kus poleks just niisama palju kurbust ja silmavett kui siin? Tõsi küll, eks mul ole eesõigus Teile kirja teel kõige õilmerikkamaid rumalusi öelda — mis mul siis õieti kurta on? Seda on juba väga palju ja — minule vahetevahel nii vähe, et kuidagi ei kannata välja! Kentsakas! — Mina imestan nagu Teiegi, papa, nende inimeste üle, kes rahul ei ole!</p>
<p>Aga, papa, mis seisab Teie viimase kirja all! "Kell pool kaks öösel"! See ei ole enam enesepiinamine, see on enese<u>tapmine</u>, koguni väga kiire — üks patt püha vaimu vastu, mida iial andeks ei anta, kas teate! See vaene käsi ja need vaesed väsinud silmad! Ja mina oleksin ometi juba paari reaga rahule jäänud — pea! kas oleksin? Mitte uisapäisa lubada! Siiski, südamepapakene, Teie peate minule tõotama, et seda edaspidi enam ei tee, ma tahan ju rahulik ja kannatlik olla, aga mõtelge, taevapärast, kui kahjulik peab olema säärane hilja ööni ülevalolemine Teie konstitutsioonile, mis niikuinii hoidmist tarvitab! Tõesti, papa, ma ei tohi seda kauemini sallida ega salli ka! — Palun, olge mõistlik!</p>
<p>Teie ütlesite, "Kellalaul" raamatus <i>"Vana ja uut"</i> ei olevat see, mis ta olema peaks: kuida võidi talle nii piiramatu kiidukõne pidada, nagu Revalsche Z[ei]t[un]g teeb!<note place="end" n="1"><p>Revalsche Zeitungis 14.05.1870, nr 110 avaldatud anonüümses retsensioonis Carl Eduard Malmi teose "Vana ja uut" kohta arvatakse, et Schilleri "Kellalaulu" tõlge kõlavat "väljenduse äraarvamata rikkuses võrratult ilusasti".</p></note> Uudishimuga ootan ma Jacobsoni versiooni. <i>"Linnutaja laulud"</i> ilmuvat suve jooksul. Ma ei tea, kas ma Teile ütlesin, et nende hulgas on ka "Die Ideale" (<i>"Paleused"</i>) — raske originaalne sünnitus — eks me näe!<note place="end" n="2"><p>Vrd kiri 66, viide 6.</p></note> See oli Teist väga mõtlematu, papa, et selle "poisikesetöö" ära hävitasite — saavad siis olemasolevad ümberpanekud paremini Schilleri vastu? Hea küll, see ei passi mõõdupuuks ühele Kreutzwaldile, aga ikkagi, andke andeks, see "ohvrisurm" oli liig varane. Teie oleks ise võinud veel kaua oma tööde omanik olla ja — kes teab, vahest oleks meil nüüd omas keeles üks "Kellalaul", mis Schilleri omast maha ei jääks! Kui Teie kõigele tahaksite otsa teha, mis Teie enda meelest küllalt hea ei ole — sest tõuseks kena vandalism, teada ju on, mis mõõdupuuga <u>Teie</u> mõõdate, papa! Peale selle, <i>taadikene</i>, arvan ma, et Teie jälle tüli otsite. Mis sulaselged "ahjuhargiga torkimised" need on, mida "mõned teised endale kõrva taha peaksid kirjutama"? Jajah, tuletage aga meelde, üleminevases sõnumikus, kuida Teie isegi "üht ilustamata tõtt" kallimaks peate "tosinast meelitusest"! Kas Teie häbenete ka, minu <i>Viru laulik</i>! Ma arvan, Teie kahtlustate mind jälle mustas plaanis Teile kiidukõnesid pidada? Kuida võib oma kallist aega nii raisata!</p>
<p>Mis p[a]st[or] Eisenschmidti puutub, siis küllap otsustaksite tema introduktsiooni üle Peetri koguduse peale pehmemalt, kui Teie ise oleksite asjade käigu jälil püsinud ja kindlale äratundmisele jõudnud, et see on palju suuremal mõõdul <u>poliitiline</u> akt kui ükski teine ametisseseadmine. Nende poolt, kes asjast aru said ja sellest kahju tundsid, oli küllalt mahhinatsioonisid selle vastu. Nüüd, tõsi küll, võtavad härrad pimeduslased<note place="end" n="3"><p>Vt kiri 27, viide 2.</p></note> vennaliku tooni: <u>eestlast</u> Eisenschmidti loodetakse küllalt aegsasti oma leeri tõmmata, kuna tema ametisseseadmist ei läinud korda nurja ajada. Kuid ma loodan, et noor pastor Hurda soovitusele au teeb, vähemalt esiotsa on ta heades kätes, sest ta on ka üks <i>"Kalevipoja"</i> seltsikese liige (seda, papa, tähendan ma <u>üksi Teile</u>, sest mul ei ole voli sellesinatse seltsikese <u>nimesid</u> kuskil nimetada) ja saab aru, <u>mis</u> tema siin on kirikuõpetajaks teinud.<note place="end" n="4"><p>Vrd kiri 52, 55 ja 66, viide 8.</p></note> Kas ei näe asju õigesti need, papa, kes kinnitavad, et meie järg teisiti oleks, kui meil oleks kirikuõpetajaid, kes südame ja vaimu poolest <u>eestlased</u> on? See amet ei kao 50 ega ka mitte 100 aasta pärast, meie ei ole veel kaugeltki üle seisupaigast, mis seda hädatarvilikuks nimetab. Parem siis, et südametunnistusi juhib mees oma rahvast kui mõni teine — vastupidise talitusviisi kahju oleme me juba üsna kibedalt ja kaua tunda saanud ja tunneme veelgi!</p>
<p>Kui meelitav ja väga rahustav minu juba pooliti ärganud kahtlusele: minul on siis <i>Postimehe</i> õnnelik kehaehitus! Oleks see tõsi! Paraku ei ole minu käsi veel koguni nii terve, kui tahaksin, kuigi ma tema tõrkumistest enam palju ei hooli — "der Bien' muss".<note place="end" n="5"><p>Vt kiri 7, viide 2.</p></note> Minu iseloomul on õnnekombel omajagu elastsust ja ma saan seda üsna suurel määral valitseda. Aga — kõige suuremaks imeasjaks jääb ikkagi minu "elav vaim ja jutuvestmise osavus" — papa, ma palun Teid kõigi pühade inimeste ja vagade usukannatajate nimel! Ma ütlesin professorile, et õpetatud härrasid ei saa usaldada, ta nimetas seda "kohutavaks kohtuotsuseks" ja nüüd on ometi muidu nii mõnus ungarlasest härra, kel on kõikevõitev tegumood, ka teinud lihtsast värvust kirju "siutsulinnukese". "Seda pean ma küll kangesti imeks panema," kui rääkida Reuteri Jochen Klähni sõnadega.<note place="end" n="6"><p>Vihje Fritz Reuteri teose "Olle Kamellen" ("Vanad lood") tegelasele.</p></note> Kas see, et tema mind meeles pidas, teda minu mälestuses kaugemale tõrjunud, on küsimine, mille vastamisest Teie minu naisterahva-edevuse küll peate vabastama, — pealegi pole niisugused personaliteedid nagu Hunfalvy seks, et neid unustataks. — Muuseas, südamepapakene, olen ma professor Schottiga ühte nõusse heitnud, kuigi mitte sel kombel nagu Paul ja Jochen, need "vandeseltslased pukspriidi peal",<note place="end" n="7"><p>Ka siin on kõne Reuteri sama teose tegelastest, kelle "vandenõu" on suunatud parun Unkensteini vastu, sest Pauli vanemad tahavad oma tütre parunile mehele panna.</p></note> et Teiega ülepea karmimalt tuleb ümber käia — küllap Teie veel näete! Teil on kindlasti veel liig palju oma tahtmist. Kas sellesarnast protseduuri ei läheks veidi vaja ka Teie sõbrale seal teiselpool? See pagana hea sarkasm "auväärsete mustade raamatukaante" kohta ja igasugused kenad anekdoodid lubavad mind seda kaunis kindlasti arvata. Oma põdurusest pole ma sinna midagi teatanud — ma ei kannata enam, et pean ühtepuhku sellele viitama. Ka oli minu pikemas vaitolemises niisama suuresti süüd kevadel kui esimesel põhjusel. Muuseas, üsna hiljuti sain jälle ühe ilmatu toreda pika vastuse — nagu mõnikord Teie käest, papa, kui Teil palju aega ja tahtmist oli minuga tegemist teha. — Ja mõtelge ometi: nüüdsama kirjutab minule Soomest üks sootuks tundmatu tütarlaps, keegi Elisabeth Avellan<note place="end" n="8"><p>Maria Elisabeth Avellan (a-st 1906 Lounasmaa, 1851—1931), tõlkija, ajakirjanik ja naisliikumise algataja Soomes. On säilinud 3 Avellani kirja Koidulale (EKM EKLA, f 59, m 4:7 ja f 112, m 27:7), nende hulgas ka kõnesoleva kirja algupool. Vt ka: Lydia Koidula 1843—1886. Tartu, 1994, lk 170.</p></note> ja ütleb mulle nii palju kaunist ja tõsist — ta tunneb mind üksi nime ja minu — —? poolest. Kas teate, papa, ma usun, nemad seal teisel pool armastavad oma isamaad peaaegu veel enam kui meie — ei, seda vahest mitte, aga niisama palju! Muidu ei kuule ma Soomest just meelepärast. Kui kõrvale jätta rahvusliku näitelava arenemine,<note place="end" n="9"><p>Koidula vihjab siin soome rahvusliku teatri tekkimisele ja esimestele enam-vähem pidevatele etendustele 1869. a, vt lähemalt: E. Aspelin-Haapkylä, Suomalaisen teatterin historia I. Helsingissä, 1906, lk 125—191 ja M.-O. Seppälä, K. Tanskanen (toim.), Suomen teatteri ja draama. Like, 2010. 511 lk.</p></note> mis mõndagi rõõmustavat pakub, siis on mul valus näha, et prof. Koskinen ja mag. Aspelin endale lubavad teaduslikke kontroverse.<note place="end" n="10"><p>Kõne on Aspelini ja Yrjö-Koskineni vahelisest pikast poleemikast, mis sai alguse Yrjö-Koskineni arvustusest Aspelini ajaloolise uurimuse kohta ajakirjas Kirjallinen Kuukauslehti IV (1869), lk 270—275 ja V (1870), lk 40—44, 92—95 ja 151—156.</p></note> Seda, mis ma juba ajalehest teadsin, kinnitab mulle ka Almberg. Lahedamate trükikorralduste saamise petitsiooni armutu tagasilükkamine näikse ajalehemehele valusamalt südamesse läinud, kui ta ütelda tahab — ridade vahelt võib seda lugeda.<note place="end" n="11"><p>Antti Almberg käsitles Soome õiguslikke olusid ja vahekorda Venemaaga oma kirjas Koidulale 26. maist 1870 ukj, vt A. Anni, Koidula ja Almbergi kirjavahetus. Tartus, 1925, lk 19. Palvekirjad "lahedamate trükikorralduste" saamiseks esitati 1870. a märtsis.</p></note> Sealpoolgi vana poliitika! Nii kurbade väljavaadete puhul kipub mul mõnikord peaaegu julgus kaduma. Mis peab siis <u>kuivanud</u> puuga sündima?</p>
<p>Mina, reisilustiline, pean vist suveks siiski siia uulitsatolmu kätte vangi jääma: mamma ja õde on põdurad ning dr. Kelterborn tahab nad tingimata supelkohta saata ja samuti tahavad mõlemad vennad koolivaheajal sõpradele külla minna, võib-olla teeb isegi <i>Papa Postimees</i> ühe pisukese reisi! <i>Kes kannatab, see kaua elab</i> —!</p>
<p>Papa, missugused nelipühad Teile tulevad? Muidugi rõõmsad, lubage mind natukenegi seda loota! Ma saan Teid meeles kandma. — Minu ööbik hüüab jälle kutsuvalt alt õitsva leedripuu takka ja naabri aiast kostab sarv: "Wenn Menschen auseinandergehn, so sagen sie: Auf Wiedersehn!"<note place="end" n="12"><p>Tõlkes: Kui inimesed lahkuvad, head nägemist nad ütlevad, vrd kiri 48, viide 12.</p></note> Head nägemist?</p>
<p>Lydia.</p>
<p>NB. "Armas preili" tänab kombekohase tiitli eest ja pärib, mida nõudlik "doktorihärra" käsivad — — noh koguni! Kas selsinatsel suurel küsimisemärgil oli miski kindel tähendus? Küllap peame jälle korraks proovima, minu [härra]. Minu meelest ei ole me kaua enam tülitsenud, papa! — Imelik!</p>
</body>