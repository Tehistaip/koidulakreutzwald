<?xml version="1.0" encoding="UTF-8"?>
<body>
<h2 author="KREUTZWALD" number="53">53. KREUTZWALD KOIDULALE.</h2>
<source>EKM EKLA, f 59, m 1:6, l. 29</source>
<p><i>V[õrul], 22. oktoobril 1869. </i></p>
<p><i>Tuhande, tuhande tänuga, armas laps, peab see leheke Teile soovitud teadust viima, et täna enne lõunat Bergmannilt mööda minnes, tema ukse peale jooksis ja Tartust tulnud pakikese minu kätte andis, mida kella kaheni taskus kandsin, enne kui koju jõudsin ja ligemalt vaatama hakkasin. Ütlemata suur rõõm oli mul pildikeste üle, <u>südame põhjast</u> tänu nende eest! Kui midagi kogemata kinnitust</i><note place="end" n="2"><p>s.o takistust.</p></note><i> vahele ei astu, reisib üks neist tuleval teisipäeval väljamaale, kus üks vana sõber vistist niisamuti rõõmustab. Kui õnn hea juhtub olema, võiks minu tunaeile härra Laakmanni ja Postimehe redaktsiooni toimetamise läbi saadetud pakike Teie näppude vahele langenud olla. Ärge naeratage, kui Teile oma ebausku tunnistan, et ärksad ja rahutu magamise unenäod, kus viimasel ajal Teie kuju väga elavalt minu silma ees mängis, seda võinud sünnitada [ja] kirjalehti mõlemalt poolt nõnda juhatada ühel ajal adressaatide kätte tooma. Praegune tee härra Bergmanni läbi, tähendusega</i> "eigenhändig abzugeben",<note place="end" n="2"><p>isiklikult ära anda (sks k).</p></note><i> olgu Postimehe lehega või muidu, võiks kõige mõnusam olla. </i></p>
<p><i>Läkitatud lehekeste läbivaatamisega palun kannatada, üleliigne kirjutamine lambi valgel on minu vanad silmad nii araks teinud, et tugeva prilli abiga enam teenida ei jaksa, sellepärast pean neid mõne päeva nii palju kui võimalik hellitama ja tulevase kuu vastu karastama, kus neile kibe teenistus tuleb. </i></p>
<p><i>Kui sügavamaks läinud kortsud minu näo pealt maha arvate, siis võite kindlasti uskuda, et seal peal pisematki karedust Teie vastu leida ei ole, või ütelge ise, mispärast peaksin ma karedanäoline Teie vastu olema? Teie sõbralik lahkus minu vastu on üks neist kõige heledamatest päikeseteradest pilvise elu taevale, et talvekülm enne <u>viimast</u> verd soontes ei tarreta. Enne nooremal ja paremal ajal leidsin ka mina sügisest palju head, ei üksnes talve lõpetusel uut kevadet lootes, vaid rohkem sellepärast, et ühelgi aastaajal suletöö kergemalt ei siginenud kui mahavarisenud kolletanud lehtede keskel. Aga ka sellega on lugu hoopis teiseks läinud. Aastaajad moonduvad vanal viisil, ilma närtsinud jõule kosutust and[mata]. </i></p>
<p><i>Valutavad silmad keelavad pikemalt kirjutada, mispärast lõpetades palun Teid seni oodata, kuni mul võimalik saab olema Teie kirjandikule</i><note place="end" n="3"><p>s.o kirjale.</p></note><i> rohkemat vastust anda. Õnnelik, väga õnnelik saaksin ma olema, kui minu seltsimees — üks <u>valge</u> hiireke, kes suures klaaspurgis kasvandikuna minu toas elab, kogemata aevastades tõendaks, et Teie usaldus vankumatult selle peale rajatud võiks jääda, et ükski aeg ega vägi mind Teie vastu teiseks ei jõua moondada, kuida ma ikka olen olnud. Võtke mind siis kõigi suurte vigade hulgaga ja väga pisut headusega ka edaspidi meeles kandes oma sõprade seltsi kirjutada, minu pärast kõige viimase numbriga, misläbi ükski parem oma platsi ei kaota. </i></p>
<p><i>Jumal saagu Teile raske kurvastuse troosti ja pisarate kahandust nõnda kinkima, kuida südamest soovib </i></p>
<p><i>Teie moondamata vana Viru laulik.</i></p>
<p>P. S.</p>
<p>Koguni imelik kokkujuhtumine! Eile läks minu käsikiri, mis Eestimaa konsistooriumi poolt hukka mõisteti, tsensuuri peavalitsuse poole teele, ja täna toob mulle härra Jakobsoni raamat <i>"Sipelga"</i> I andest ära trükitud esimese laulu silmade ette, kus nagu kiuste kaks pahandust tekitanud komistuskivi sees on:</p>
<p><i>"Voorus olgu inimestel krooniks"</i></p>
<p>ja</p>
<p><i>"Kõige suurem patt on kadedus".</i><note place="end" n="4"><p>Kr. luuletuse "Pühapäeva mõtted" 1. osa "Ommikul" raamatust "Sippelgas. Essimenne jäggo; Wälja antud Maarahwa kele ja kirja koggoduse polest." Tartu, 1843, lk 47—48 avaldas Jakobson oma "Teaduses ja seaduses põllul" (vt kiri 52, viide 1) lk 164—165. Katkend: "Woorus olgu inimestel' krooniks, / Pühaks paigaks neile armastus! / Pime eksitus tõi Ilmal' riidu — / Kõige suurem pat on kadedus".</p></note></p>
</body>