<?xml version="1.0" encoding="UTF-8"?>
<body>
<h2 author="KREUTZWALD" number="8">8. KREUTZWALD KOIDULALE.</h2>
<source>EKM EKLA, f 59, m 1:6, l. 4</source>
<p>[Jaanuari keskpaiku 1868.]</p>
<p><i>Austatud preili!</i></p>
<p><i>Ärge mõistke vana patust looma enne hukka, kui tema vabandamist olete kuulnud. Noorus on nobe kohtumõistja, kes teab, kas igakord õigusega. Võis olla pool tundi hiljem, kui minu viimane Teile läkitatud epistel posti peale oli toimetatud, toodi kaupmees Bergmanni poolt Teie ööbik</i><note place="end" n="1"><p>s.o  Koidula "Emajõe ööbik".</p></note> <i>ja üks lehekene tema sees minu kätte, mis mind lugedes natuke ehmatas, ühtlasi aga ka seda mõnusat õpetust andis: "Meie ei tohi iial ära unustada, et vanad töntsiks läinud sõrmed kevadisel luhal noore lille külge ei tohi puutuda!" Peaksime enda tahtes kes teab kui pehmesti kinni hakkama, enne kui ette jõuame vaadata, müksab värisev käsi lopsu külge, et tolm õilmete pealt maha variseb.</i></p>
<p><i>Aga, aulik preili! "Valelik" näitas natuke üleliigne olnud olema, midagi ei võinud minu mõtetel kaugemal olla kui säherdune teotamine, ja mispärast? — Vaatke, kui Teie liht eesti piiga peenikese kombel külatänavas või vainul oleksite üles kasvanud ja mitte pisemat pisarat linna- ja kõrgema rahva poleerimiseveest Teie peale [ei oleks] langenud, siis tohiksin julge selle peale [olla], et iga sõna nii selgest südamest tuleb, kui allikas maa seest immitseb, aga</i></p>
<lg type="poem">
<lg type="stanza">
<l>"Die Kultur, die alle Welt beleckt,</l>
<l>Hat selbst den Teufel angesteckt!"<note place="end" n="2"><p>Ebatäpne tsitaat Johann Wolfgang von Goethe (1749—1832) "Faustist". Ants Orase tõlkes: Kultuur, mis kogu ilma peeneks noolib, / ka kuradi nüüd endaväärseks voolib. — J. W. Goethe, Faust. Tartu, 2016, lk 136.</p></note></l>
</lg>
</lg>
<p><i>Kes võib ühele nõdrale Eeva tütrele süüks arvata, keda, kuida kadund Kotzebue</i><note place="end" n="3"><p> August Friedrich Ferdinand von Kotzebue (1761—1819), saksa draamakirjanik ja publitsist, kelle rohkearvulisi teoseid tema kaasajal kogu maailma näitelavadel tohutu menuga etendati. Pärit Saksamaalt Weimarist, asus ta 1783. a Tallinna magistraadi teenistusse; organiseeris 1784. a seal asjaarmastajate teatri, mis töötas kuni 1795. a-ni ja kus väga paljud tema näidendid esmakordselt ette kanti. Kr-i suhtumisest temasse vt L. Tohver, Kreutzwaldi väliskirjanduslikust eruditsioonist. Tartu, 1932, lk 72—73.</p></note> <i>ütleb, looja üheks vaheasjaks oli loonud, kes ühelt poolt tõustes inglite seltsi võib ulatada, nõnda kui teiselt poolt langedes nende elukate seltsi alandada, kus meil pärast surma hambakiristamine <u>peab</u> tulema. Sest et ühele sõnale kriipsu alla tõmbasin, võite juba ära mõista, et</i> "die Zweifelsucht"<note place="end" n="4"><p> kahtlusetõbi, skeptitsism (sks k).</p></note> <i>minu küljes üks sündinud haigus on, mille vastu ükski arstirohi ei aita. Sellepärast, aulik preili, palun Teie kohtuotsust mõne kraadikese alandada, muidu pean Teilt apellatsiooni-tähte paluma, et kõrgemasse kohta võiksin kaebama minna. Mõtelge ikka selle peale, kuida vanainimene rahu tarvitab ja ühtepuhku sõjariides ei või seista, kui</i></p>
<lg type="poem">
<lg type="stanza">
<l>"Sõlgirind tuleb sõdaje</l>
<l>Tanupea mind tappemaie!"<note place="end" n="5"><p>Tsitaat Kr-i poolt Viisul üles kirjutatud rahvalaulust (EKLA, f 63, m 3:1, 1 51). Vt ka Aeg ärgata. Kakskümmend kaheksa eesti rahvalaulu. Kirja pannud Friedrich Reinhold Kreutzwald Järvamaalt Viisu külast 1828. aastal. Tartu—Paide 2014, lk 50—51.</p></note></l>
</lg>
</lg>
<p><i>Kui Teie <u>mind</u> enese ja Viru lauliku vahele õigusemõistjaks kutsute, siis pean kahetsedes tunnistama, kuida mul kogunist võimalik ei ole seesugust au vastu võtta. Mina ei võiks ega saaks seal vistist keskmist õigust anda, sest veri on paksem kui vesi, — virulane üks vana tuttav, kellega maast-madalast peale mõnda häda- ja õnnepäeva üheskoos oleme elanud, ja Teie, austatud preili, üks loomuke</i><note place="end" n="6"><p>s.o olend, olevus.</p></note> <i>, keda minu ihusilm veel ei ole näinud. Istuksin ma kuningas Saalomoni</i><note place="end" n="7"><p>Saalomon (u 960—927 eKr), Iisraeli riigi kuningas, eriti tuntud oma tarkuse ja õigluse poolest.</p></note> <i>trooni peal, siiski peaksin kartma, et Teie kaalulaud Viru lauliku vastu saaks kerkima! — Sest olgu täna küllalt. Et ma nüüd Teie vastu ka lubamise pärast valelikuks ei läheks, saadan Teile esimese pihutäie, mis eile õhtul "Emajõe ööbikut" lugedes sulest paberi peale ulatas. Kui edaspidi jälle natuke mahti leian, võib olla, et siis mõne sammu alatud teel edasi astun, see on: — kui Teil esimeste lehtede lugedes juba tüdimus peale ei tule, miska mind pipramaale ehk sooviksite läkitada.</i></p>
<p><i>Siiski, kui miski meie vahel aegamööda tutvustusesilda võib valmistada, siis loodan ma tõesti, et minu värvimata sõnad seks esimest põhjust võiksid kinnitada.</i></p>
<p><i>Ses lootuses nimetan ennast</i></p>
<p><i>alandlikult</i></p>
<p><i>Teie austajaks.</i></p>
<p><i>Kreutzwald.</i></p>
<p>Mõni sõna <i>"Emajõe ööbiku"</i> kohta.</p>
<p>Kui juba võõra proosatöö keele üle otsustamine sugugi mitte kerge ülesanne ei ole, siis läheb lugu ses tükis veel kaks korda raskemaks, kui me ühe luulesünnituse käsile võtame ja selle kallal õnne proovime. Et aga Teie ise kaudsel viisil mind selleks olete virgutanud, siis tahan oma arvamise ka otsekoheselt välja öelda, kuigi säärane katse meie vaevalt sõlmitud sõbraliku vahekorra jäädavalt võiks rikkuda. Lk 4.</p>
<p><i><u>"Emajõe kaldal"</u></i><note place="end" n="8"><p>Koidulal: Oh Emajõgi, — ma jälle / Su laenid teretan! / Oh Emajõgi, — ma jälle / So lehkvat kallast näen! // Sa jälle südant rõõmul', /  Suud laulul' ärritad, / Sa püha Eesti jõgi! / Kuis mõtteid laenetad! // Oh Emajõgi, kus õitseb / Veel Vanemuise keel, / Kus tema laul ja kannel / Meil järel' hüüdvad veel; // Kus Kalevide sõnad / Ja tegud mäletab / Noor põlv ja vana suurust / Neis meele tuletab: // Kus kõrged sambad tõusvad / Ta haualt ülesse / Ja vaimuvalgust välk'vad / Mo eesti piirdesse // jne. — L. Koidula, Luuletused. Tallinn, 1969, lk 77.</p></note></p>
<p>Kohe hakatuses kahel puhul korratud <i>ma jälle</i> mõjub piinlikult, kõnelemata sellest, et <i>mina</i> nii siin kui ka igal pool mujal kõige suuremat tagasihoidlikkust nõuab ja et laulik siis ikka kõige õnnelikum on, kui ta oma isikuga võimalikult varju võib jääda. Lisaks veel see, et siin pronoomen juba verbis eneses ilmsiks tuleb. Peale selle tahaksin ma sõna <i>lehkavat, lehkama</i> luulekeelest hoopis välja praakida kas või näotu kõrvaltähenduse pärast, sest et seda Eestimaal enamasti "haisema" tähenduses tarvitatakse. Aga isegi siis, kui see sõna siin lõhna tähenduses peaks seisma, ei leia mina ikkagi, et säherdune "lõhnav" kallas mingi sobiv poeetiline pilt oleks. Niisama sobimatu on sõna <i>ärritama</i>, mis ka ässitama ja õrritama tähendab, kuna siin õigusepärast <i>ergutama</i> peaks seisma. — Kuna neljandas stroofis Kalevipoja sõnadest juttu on, siis võidakse ehk järgmises stroofis Tartu Toomemäge tema hauakünkaks pidada, kuid see pole kooskõlas muinaslooga, kus ühtki paika tema hauana ära ei märgita, kuna aga Tallinna kaljupank<note place="end" n="9"><p>s.o Toompea</p></note> selge sõnaga vana Kalevi kalmuks tunnistatakse. Kui tahetakse ajaloo fakte kasutada, siis tuleb karmilt kinni pidada muinasloost, — sellest ainsast allikast, mis meile minevikust alale jäänud. — Sõna <i>piirdesse</i> asemel samas stroofis peab olema <i>piirtele</i>, s.t nii kaugele kui eestlaste piirid ulatavad. Meie sulemehed, kes nii tihti õiged käänded ära vahetavad, võivad sääraste vigadega rahva küll nii kaugele eksitada, et ta aja jooksul oma emakeele ära unustab: <i>meresse</i> ja <i>merele</i> on hoopis lahkumineva tähendusega, nagu seda ka igal pool rahvasuus võib kuulda, kuhu vale kirjakeel pole tunginud. Niisuguste nüansside jaoks pole meie kirjameestel nähtavasti kõrva ega arusaamist, nad võtavad parem uskliku meelega kõiki püha vaimu poolt dikteeritud piiblivigu järele korrutada — sest piibel on ju grammatika ja ortograafia ainuõige mõõdupuu! Lõpuks ei tohi nimetamata jääda, et värsimõõdu vabadusega pisut liiale on mindud, nagu seda käesolevas luuletuses mitmel puhul võib näha. Kui <u>Heinrich Heine</u><note place="end" n="10"><p>Heinrich Heine (1797—1856), saksa luuletaja.</p></note>, kelle kõnele looduse poolt otse haruldane keelemuusika osaks oli saanud, värsimõõdu vastu nuhtlemata võis patustada, ilma et see tema laulude ilukõla oleks rikkunud, siis ei tohi meie, argipäevaloomukesed, ses tükis mitte tema jälgedesse astuda, vaid meil tuleb ennast hoolega maksvate reeglite alla painutada. Mis siis ka sisu ja mõtte poolest puudu jääb, seda tehakse vähemalt korrapärase vormiga tasa. Ilma et ma Teile, austatud preili, kuidagi mõõduandvaks eeskujuks tahaksin olla, katsun käesolevat laulu pisut tahuda, et ainult näidata, kuidas värsimõõdu õigekskohendamisega neidsamu mõtteid edasi saab anda:</p>
<lg type="poem">
<lg type="stanza">
<l>Oh Emajõgi! — jälle</l>
<l>Su laineid teretan! </l>
<l>Kui sinu halja kalda</l>
<l>Täis lille-ehtes näen. </l>
</lg>
<lg type="stanza">
<l>Sa südant mulle rõõmul',</l>
<l>Suud laulul ergutad, </l>
<l>Sa püha eesti jõgi </l>
<l>Mul mõtteid lainetad! </l>
</lg>
<lg type="stanza">
<l>Sul, Emajõgi, õitsel</l>
<l>On Vanemuise keel,</l>
<l>Kust tema laul ja kannel</l>
<l>Meid täna hüüdvad veel; </l>
</lg>
<lg type="stanza">
<l>Kust Kalevite sõnu </l>
<l>Ja tegu mäletab </l>
<l>Noorpõlv, ja vana suurust</l>
<l>Neist meelde tuletab. </l>
</lg>
<lg type="stanza">
<l>Kus kõrged sambad tõusvad</l>
<l>Ta künkalt ülesse,</l>
<l>Mis vaimuvalgust välk'vad</l>
<l>Kõig' Eesti piirtele. </l>
</lg>
<lg type="stanza">
<l>Sa, Emajõgi, nägid </l>
<l>Küll aastasadades </l>
<l>Mu Eestimaad kord õnnes,</l>
<l>Kord kurbus' silmavees. </l>
</lg>
<lg type="stanza">
<l>Kord orjakütkeid kandmas, </l>
<l>Kord rõõmul hõiskavat; —</l>
<l>Mis tulev aeg meil' andmas:</l>
<l>Veel lained matavad. — </l>
</lg>
<lg type="stanza">
<l>Sa veeretad neid vaikselt,</l>
<l>Kui voolad, kiigutad,</l>
<l>Näed rahvapõlvi tõusvat</l>
<l>Ja mulda langevat. </l>
</lg>
<lg type="stanza">
<l>Neil', kes su kõnet mõistnud,</l>
<l>Sa mõnda kuulutand </l>
<l>Sest, mis sa aja lennul</l>
<l>Näind, kuulnud, teada saand. </l>
</lg>
<lg type="stanza">
<l>Oh Emajõgi! ikka</l>
<l>Sind süda teretab,</l>
<l>Kui osav silm su püha</l>
<l>Ja kuulsat kallast näeb! </l>
</lg>
<lg type="stanza">
<l>Ehk sinu lained laulvad</l>
<l>Mull' uinulugu ka, </l>
<l>Kui lilled minu haual</l>
<l>Kord lähvad õitsema! </l>
</lg>
<lg type="stanza">
<l>Sest puhkepaik saab ligi</l>
<l>Su kaldast olema, </l>
<l>Kus päevatöö ja higi </l>
<l>Ja pisar kustub ka. — </l>
</lg>
</lg>
<p>Viimane stroof näis täienduseks tarvilik olevat, sest et säärane pilt nagu <i>uneviit</i> (vastupidi sõnale <i>ajaviit</i>?) kõigest originaalsusest hoolimata siiski õige ei ole: kes sügavasti magab, sel pole mingisugust ajaviidet tarvis, ainult jõude ärkvelolija otsib säherdusi abinõusid.<note place="end" n="11"><p> Kr. kõrvutus on ekslik, sest Koidula on mõelnud uneviisi laulmist.</p></note> Tehtud muudatused pole mingiks paranduseks, küll aga tohiksid seega värsimõõdu nõudmised täidetud olla.</p>
<p>Järgmine laul <i>"Neiu kanga juures"</i> on igapidi laitmatu: keele poolest ilus, voolav ja pealegi <u>eesti</u> keeles kirjutatud, kuna eelmine barbarite keeles kokku oli seatud.<note place="end" n="12"><p>S.o vanas kirjaviisis, "Neiu kanga juures" on aga uues kirjaviisis.</p></note> —</p>
<p>Luuletuses <i>"Looda"</i> peab teises värsis <i>vaipas</i> asemel <i>vaibas</i> olema, kuna genitiiv sõnast <i>vaip</i> on <i>vaiba</i> ja <i>p</i> alles ainsuse akusatiivis jälle nähtavale tuleb. Teises stroofis näeksin mina 3. ja 4. värssi parem seesugusel kujul:</p>
<lg type="poem">
<lg type="stanza">
<l>Lõoke laulu üles äratab.</l>
<l>Mägedel' ja oru põhja tungvad <i>etc.</i><note place="end" n="13"><p>Koidulal: Laulu lõo üles äratab. / Mägede peal', oru põhja tung'vad / Laul ja päike — unusta kõik koormad / jne. — L. Koidula, Luuletused. Tallinn, 1969, lk 81.</p></note></l>
</lg>
</lg>
<p>Nõndasamuti ka viimases stroofis:</p>
<lg type="poem">
<lg type="stanza">
<l>Taeva anded: päike, õhk ja hääled</l>
<l>Kõik sind, süda, kosutada püüdvad.<note place="end" n="14"><p>Koidulal: Taeva anded: päike, õhud, healed / Kõik sind kosutada, süda, püüdvad. — Samas.</p></note></l>
</lg>
</lg>
<p><i><u>"Pühapäeva kellad".</u></i></p>
<lg type="poem">
<lg type="stanza">
<l>Ei ma jõua iial meelest</l>
<l>Seda tundi unusta,</l>
<l>Mil sind, neiu, eluõnne,</l>
<l>Esikord sain nägema.</l>
<l>Kellad kõrgest tornist hüüdsid*</l>
<l>Rahvast pühakojale</l>
<l>Nagu tahaks kuulutada</l>
<l>Rahu kõige ilmale.</l>
</lg>
<lg type="stanza">
<l>Pühapäeva päike hiilgas</l>
<l>Murul kõikvais lilledes**.<note place="end" n="15"><p>Koidulal: Ei ma jõua iial meelest / Seda tundi unusta', / Mil sind, neiu, minu õnne, / Esimist kord nägin ma. / Kõrgest tornist puhtalt hüüdsid / Kellad püha kojale, / Nagu rahu kuulutada / Tahaks kõige ilmale. // Pühapääva päike hiilgas / Kõik'vais rohukõrredes / jne. — Samas, lk 82.</p></note></l>
</lg>
</lg>
<p>*) <i>puhtalt hüüdma</i> — kellade kohta säärane ütlemine eesti keeles ei sobi ja nõnda ei öelda.</p>
<p>**) <i>rohukõrredes</i> või <i>rohukõrtes</i> kõlab proosaliselt.</p>
<p>Viimane stroof tohiks ehk paremini mõjuda, kui meie värsiseppade ärakulunud riimid <i>peal</i> ja <i>seal</i> ära jääksid, umbes nõnda:</p>
<lg type="poem">
<lg type="stanza">
<l>Ei ma tea, mis seal rääkind</l>
<l>Õpetaja jutlusest — </l>
<l>Pidin ühtepuhku vaatma</l>
<l>Sinu armast näokest.</l>
<l>Päeval nüüd ja ööl ei kao </l>
<l>Mul su kuju silma eest.<note place="end" n="16"><p>Koidulal: Ei ma tea, mis on rääkind / Õpetaja kantsli peal — / Pidin ikka jälle vaatma / Sinu armast nägu seal. / Päeva, öösi nüüd mul kao / Sinu kuju silma eest / jne. — Samas.</p></note></l>
</lg>
</lg>
<p>Kõike muud tuleb vägagi kordaläinuks nimetada. Kas nüüd selle otsusega ka needsinatsed inimesed nõus on, kes pastor Körberit ja praost Willigerodet<note place="end" n="17"><p>Adalbert Hugo Willigerode (1816—1893), pastor Tartus, kirjutas ka vaimulikke laule ja oli 1857—1858 Tartus ilmunud ajalehe Talurahva Postimees toimetaja. Vrd ka Kirjavahetus II—III, reg. järgi.</p></note> eesti laulikute (?) hulka arvavad — see on muidugi iseasi: minu arvates pole paberimäärija veel kellegi laulik!</p>
<p><i><u>"Su oma südant".</u></i></p>
<lg type="poem">
<lg type="stanza">
<l>Miks tahad sa maailma</l>
<l>Au, kiitust otsida? </l>
<l>Kui libled lähvad lendama</l>
<l>Nad iga tuulega.<note place="end" n="18"><p>Koidulal: Miks tahad sa maailma / Au, kiitust otsida? / Kui põhk nad pöörvad kõrva / Tõest' iga tuulega / jne. — L. Koidula, Luuletused. Tallinn, 1969, lk 83.</p></note></l>
</lg>
</lg>
<p>Sõna <i>libled</i> on õrnem ja kergem kui <i>põhk</i>, seega lenduminekuks hoopis kohasem, pealegi annab sedaviisi muudetud värss ka hea alliteratsiooni, mis eesti keeles veel tähtsam on kui riim, nagu me seda oma kõige parematest rahvalauludest iga päev õppida võime.</p>
<p>Kolmas stroof:</p>
<lg type="poem">
<lg type="stanza">
<l>Ja kui ei <u>keegi</u> aru</l>
<l>Su <u>valu</u> nutust saa, </l>
<l>Ei pea sa teda põlg'ma,</l>
<l>Seepärast vihkama. </l>
<l>Üht paika leiad ikka</l>
<l>Sa oma südames, </l>
<l>Kus teistest peitu minnes</l>
<l>Võid seista silmavees.<note place="end" n="19"><p>Koidulal: Ja kui ei keegi aru / So hingenutust saa, — / Ei pea neid sa põlg'ma, / Seepärast vihkama; / Üht paika leiad ikka: / So oma südamet — / Sa, kuhu teistelt kõrva / Võid peita silmavett. — Samas.</p></note></l>
</lg>
</lg>
<p><i>Südame nutt</i> ja <i>pisar</i> — sellega võiks veel kuidagi poolkaudu leppida, aga nutja hing leiaks endale paraja paiga üksnes vennastekoguduse palvetundides, kus pildikeelt kõneldes iialgi tõtt taga ei nõuta.<note place="end" n="20"><p>Kr-i ja vennastekoguduse suhete kohta vt R. Põldmäe, Fr. R. Kreutzwald ja vennastekogudus. Keel ja Kirjandus, nr 1 (1958), lk 400—411.</p></note> Sõnakuju <i>südamet</i>, mida vist riimi pärast tarvitati, on täiesti vale ega tohi ei sidumata ega seotud kõnes ette tulla.</p>
<p><i><u>"Oh, räägi!"</u></i></p>
<p>Et mitte jälle <i>oh</i>-ga alustada, tohiks ehk kohasem olla:</p>
<lg type="poem">
<lg type="stanza">
<l>Lind, räägi mull' puuoksalt — kas </l>
<l>Peig tuleb tagasi? </l>
<l>Ma lendan üle metsa, maa, </l>
<l>Sest virk on suvi kaduma, </l>
<l>Arm muudab kiiremgi.<note place="end" n="21"><p>Koidulal: Oh räägi, lind puuoksal: kas / Peig tuleb tagasi?" / Ma lendan üle metsa, maa / Küll suvi virk on kaduma — / Arm muudab peagi. — L. Koidula, Luuletused. Tallinn, 1969, lk 85.</p></note></l>
</lg>
</lg>
<p>Kolmas stroof:</p>
<lg type="poem">
<lg type="stanza">
<l>Sa rohi murupinna peal <i>etc.</i></l>
</lg>
</lg>
<p>Edasi</p>
<lg type="poem">
<lg type="stanza">
<l>Pea üles, <u>alla</u> vintsutab.<note place="end" n="22"><p>Koidulal: "Sa, rohukõrs maapinna peal, / Kas ümber pöörab ta?" / Mind tuulevägi laenetab, / Pea üles, ala vintsutab / jne. — Samas.</p></note></l>
</lg>
</lg>
<p><i><u>"Sind surmani".</u></i></p>
<p>Esimeses stroofis on ainult <i>lehkav</i> sündsusetu ja viimases peab <i>kinitust</i> asemel <i>kinnitust</i> seisma, muidu on kõik kena ja vormi poolest õige.</p>
<p>Luuletuses <i>"Seltsimees"</i>, mida ma lähemalt arutama ei hakka, tuleb järelekaalumisele võtta üksnes sõna <i>pantud</i>, mis mulle viimasel ajal kirjakeeles pahatihti silma on torganud! Kust on pärit säärane kirjutamiseviis? Õige vorm sõnast <i>panema</i> on rahvasuus <i>pandud</i>.</p>
<p><i>"Ma olen mu armukest näinud"</i> tohiks küll kõige nõrgem asi terves kogus olla, nõnda et viilimisega siin koguni vähe parandada saaks. Küll aga oleksin rõõmus, kui austatud luuletajanna asja ise käsile võtaks ja laulu päris uuesti ümber valaks.</p>
<p><i><u>"Veel hiilg'vad kõrges".</u></i></p>
<lg type="poem">
<lg type="stanza">
<l>Veel hiilg'vad <u>kõrgel</u> taeva <u>küljes</u>.<note place="end" n="23"><p>Koidulal: Veel hiilgvad kõrges taeva külges. — Samas, lk 91.</p></note></l>
</lg>
</lg>
<p>Neljandas stroofis peab <i>muutja</i> asemel <i>muutva</i><note place="end" n="24"><p>S.o muutliku.</p></note> <i>südame</i> olema.</p>
<p><i><u>"Jäta järele!"</u></i></p>
<p>Mispärast, mu preili, olete selles kenas laulukeses kahel korral Saare- või Läänemaa värdja <i>tend</i> omaks võtnud?<note place="end" n="25"><p><i>tend</i> esineb tähenduses 'teda' läänemurdes, Saaremaal on see tundmatu.</p></note> Säherdused peletised tuleksid õigusega meie turulaulikutele jätta; kes aga meie eesti keele vaimust ja väärtusest pisutki lugu peab, see ei tohi sedavärki labasustele maad anda. Kargud on lombakate jaoks välja mõeldud, noor lauluneiu aga, kes kergejalgselt nagu hirv üle kinkude hüppab, peab niisugused hädaabinõud kõrvale heitma.</p>
<p>Esimeses stroofis oleksite üsna hõlpsasti ilma säherduse viletsa karguta läbi saanud, kui Te oleksite öelnud:</p>
<lg type="poem">
<lg type="stanza">
<l>Kui üks haige rahu saab,</l>
<l>Keda uni varjutab: </l>
<l>Jääb kõik tasa siis, et ta</l>
<l>Peaks ei üles ärkama.<note place="end" n="26"><p>Koidulal: Kui üks haige rahu saab, / Unevaip tend varjutab: / Kõik siis tasa jääb, et ta / Üles ei peaks ärkama. — L. Koidula, Luuletused. Tallinn, 1969, lk 92.</p></note></l>
</lg>
</lg>
<p>Viimases stroofis:</p>
<lg type="poem">
<lg type="stanza">
<l><u>Virgu'</u> teda õnnele.<note place="end" n="27"><p>Koidulal: Ärata tend <u>õnnele</u>. — Samas.</p></note></l>
</lg>
</lg>
</body>