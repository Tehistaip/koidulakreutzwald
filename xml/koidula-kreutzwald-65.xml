<?xml version="1.0" encoding="UTF-8"?>
<body>
<h2 author="KREUTZWALD" number="65">65. KREUTZWALD KOIDULALE.</h2>
<source>EKM EKLA, f 59, m 1:6, l. 34</source>
<p>Võrul, 15. märtsil 1870.</p>
<p>Küllap Teie, minu armas tütreke, peate kõigi minu pattude ja pahategude kiuste, mis Teie juures vanal ja uuemal ajal kirja on pandud, minu <u>sõnakuulmisele</u> ometigi kiitva tunnistuse andma, liiati kui veel meelde tuletate, missuguses raskes olukorras Teie minult selle lubaduse välja meelitasite, et ma Teile varem ei kirjuta, kui mu tervis jälle täiesti korras on. Ometi ei pidavat õpetatud patoloogide arvates säherdust ideaali, s.t täiesti korras tervist päikese all üleüldse olema, järelikult peame siis küll sellega leppima, mis keeletarvitus selle sõna all harilikult mõtleb. Kui hoolega ja põhjalikult ma Teie heasoovlikku manitsust kuulda võtsin, võite kas või sellestki näha, et mineva nädala vältel said vastuse tervelt poolteist tosinat kirja, mis mulle enne haigeks jäämist ja põdemise ajal olid saadetud, <u>Teie</u> kätte aga jõuab järjekord alles täna. See juba tähendab midagi, seda enam, et siin mitte paljad sõnad, vaid faktid ise asjalugu tunnistavad! — Kõigepealt võtke vastu minu sügavast südamest tulev tänu sõbralikult saadetud lillekimbu eest, mis — see on küll lausa ime! — külma ilma peale vaatamata nõnda hästi oma reisi välja oli kannatanud, et igaüks, kel asi teadmata, seda küll valeks oleks võinud ajada, kui temale oleks öeldud: need lilled on kümme penikoormat talveteed ära käinud! Isegi kameelia jäi vee sees kaheksa päeva täiesti värskeks, enne kui esimesed õilmelehed suremise märke ilmutasid, teised seisid veelgi kauemini värsked, nüüd aga on ka nende ilu otsas, ainult rohelised lehed näitavad veel koguni südilt oma endist nägu, just nagu poleks neil kaduviku manitsusega midagi tegemist. Ei ole küll vähematki kahtlust, et see õrn ja tähendusrikas kingitus saaja meeleolu peale õige kosutavat mõju avaldas. Kuna aga inimese keha koguni mitmel viisil tundmuste mõju all seisab, siis arvan küll, et minu praegune tervise järg mitmeski tükis neile lilledele tänu võlgneb. Välja arvatud jalgade nõtrus — nagu näha, peavad need enne küll harjutusekursuse läbi tegema, kuni jälle oma endist ametit täita suudavad — on mu tervis üsna kõbus, luude peale on juba natuke liha kasvanud, ja nagu kõik kinnitavad, pidavat mu silmnäol värskem jume olema kui enne haigust. Seda olen ma küll valmis uskuma, viimane talv on mind ka koguni kurjasti vintsutanud. Praeguses õnnelikus olukorras, kus ma oma jalgu kuigi palju tarvitada ei pruugi, tunnen iga päevaga jõudu lisaks tulevat. Üks armas sõber laseb mul iga päev oma sõiduriista tarvitada, nõnda et ma ennelõunati kõik haigusevisiidid sõites teen, mis hoopis rutemini ja hõlpsamalt läheb kui jalgsi. Esimestel päevadel käisin ainult haigemajas ja võtsin neid abiotsijaid vastu, kes koju tulid, nüüd aga sõuan juba kümme päeva jälle oma vanas sõiduvees, ainult selle vahega, et ma maalesõitmisi ette ei võta. Neid ei taha ma ka enne alustada, kuni teed ja ilmad suviseks on läinud.</p>
<p>Juba lähemal Tartusse mineval võimalusel peate Laakmanni kaudu <i>"Kalevipoja"</i> köitmata eksemplari kätte saama, mida hiljuti soovisite. Heameelega oleksin selle siin ära köita lasknud, kui meie raamatuköitjast ainult nägusama töö tegijat oleks, aga niisugust osavust sel heal mehel ei ole, sellepärast tuleb Teil köitmata eksemplariga leppida. Tänini väldanud viivitus tuli sellest, et kõik lahtised poognad igaüks omaette pakis just nõndasama puutumata seisavad, nagu nad trükist tulid. Seal siis on oma tubli tükk tööd seitsmeteistkümnest pakist ühtainukest eksemplari kokku otsida, kuna aga raamatuköitja igast pakist korraga 50 või 100 poognat välja võtab. Köitmata eksemplarisid on mul veel umbes 200 tükki järel, et neid aga käiku lasta, selleks tuleks enne 14. poogen uuesti trükkida lasta, mis hiirtele nõnda huvitav olnud, et sellest ainult räbalad järele on jäetud! Müümine läheb koguni visalt, mineva aasta jooksul on ainult 26-st eksemplarist lahti saadud.<note place="end" n="1"><p>Kõne on Kr-i "Kalevipoja" rahvaväljaandest, mis ilmus tema oma kulul Kuopios 1862. a ja mida ta ise levitas.</p></note> — Võib-olla olete juba kuulnud, kui laialdast vastuvõtmist <i>"Eesti rahva ennemuistesed jutud"</i> Löwe ümberpaneku kaudu on leidnud? Saksa keelest on need prantsuse ja inglise keelde tõlgitud, inglise keeles otsaga Ameerikasse ulatanud ja praegu tõlgib neid keegi daam vene keelde. Sellepärast kirjutas mulle hiljuti keegi sõber naljatades: "Sinust saab varsti eestlaste muinasjutu-<u>Grimm</u>,<note place="end" n="2"><p>Vennad Jacob Grimm (1785—1863) ja Wilhelm Grimm (1786—1859) andsid välja maailmakuulsuse omandanud saksa muinasjuttude kogu "Kinder- und Hausmärchen", 1. tr 1812.</p></note> sest nõnda nagu tema saksa rahva ennemuistsed jutud läbi kogu haritud maailma rändavad, nõnda saavad ka sinu <i>"Ennemuistesed"</i> varsti ümber maailma reisima.<note place="end" n="3"><p> Ferdinand Löwe (1809—1889), tema poolt saksa keelde tõlgitud Kr-i ennemuistsed jutud ilmusid kahes osas: Ehstnische Märchen. Aufgezeichnet von Friedrich Kreutzwald. Aus dem Ehstnischen übersetzt von F. Löwe. Nebst einem Vorwort von Anton Schiefner und Anmerkungen von Reinhold Köhler und Anton Schiefner. Halle, 1869. VIII+366 lk ja Estnische Märchen. Aufgezeichnet von Friedrich Kreutzwald. Aus dem Estnischen übersetzt von F. Löwe. Zweite Hälfte. Dorpat, 1881. VI+178 lk; samuti Tallinn, 1981, 415 lk ja Bremen, 2010, 264+[4]+209 lk. William Forsell Kirby (1844—1912) avaldas Kr-i muinasjutte kogumikus "The Hero of Esthonia, and Other Studies in the Romantic Literature of That Country" (1895); "Kullaketrajad" leidub Andrew Langi (1844—1912) raamatus "The Blue Fairy Book" pealkirjaga "The Water-lily. The Gold Spinners" (1889) ja veel mõned jutud tema hilisemates muinasjutukogumikes. Kaasaegsed tõlked prantsuse ja vene keelde on seni välja selgitamata.</p></note> Kahju ainult, et Sina oma tagasihoidlikkuses tõlkimise eesõigust endale ei ole jätnud, muidu võiksid nüüd üsnagi kena kasukopika saada!"</p>
<p>Oma laulud saate Teie koos <i>"Kalevipojaga"</i> kätte. Lugesin need küll mitmel korral kõige suurema tähelepanemisega läbi, ei söandanud aga midagi muuta, sest muidu oleks võinud minuga samasugune lugu juhtuda nagu selle poisikesega, kes kinnipüütud liblika taskus isale näha viis ja siis ära imestada ei jõudnud, kuhu küll see sätendav värvitolm oli jäänud, mis ta silma enne rõõmustanud. Ei ole sugugi kerge ülesanne võõrast tööd oma käega parandama hakata, kui just autor ise juures ei juhtu olema, kus ehk võimalik oleks mõndagi asja arutada ja vastastikku oma arvamist avaldada. Kui Teie need oma luuleaia ilusad õilmed, mis Teil nüüd pikemat aega silma alt ära olnud, mõnel vabal tunnil tähelepanelikult läbi vaatate, siis olen ma kindel, et Teie ise seal kõige osavam parandaja oleksite, kui asi seda nõuab. Harilikult aga õnnestub <u>esimene</u> valamine ikkagi kõige paremini, nõnda et hiljem ainult siin-seal mõnda karedamat kohta siledamaks võib viilida, mitte aga vormi teiseks muuta. — Ärge nüüd taeva pärast pahast nägu tehke, et miks see narr Teile säärast ärakulunud tarkust juba varem teada ei andnud, aga kätt südame peale pannes võin ma Teile täiesti tõtt mööda kinnitada, et mul enne sugugi võimalik ei olnud Teie laulusid läbi lugeda kui alles paranemise ajal, kus selleks esimest korda tarblikku mahti sain. Peaks Teil meeles mõlkuma "Emajõe ööbikule" lähemal ajal sõsarakest seltsiks saata, siis arvan ma kindlasti, et Te suuremat osa neist lauludest tarvitada võite. Nii kütkestavad kui need loometööd haritud inimesele ka on, tuleb ometi kahelda, kas nad ka rahva hulgas vastukõla leiavad, vähemalt senine elunägemine on õpetanud, et meie turulaulikute pahna niisugustest lauludest hoopis enam hinnatakse. Vähemalt siin on lugu küll nii, kui ma selle põhjal otsustada tohin, mida siin maiusroana ostetakse ja missugused tööd aastate kaupa poevahiks riiulile peavad jääma, ilma et neile ühtki ostjat leiduks. Kui ka meie juures nagu Soomes haritud inimesed alandavaks ei peaks midagi eesti keeles lugeda, siis oleks lugu küll mitmeski tükis parem ka meie luuletöödega — säärastega, mis seda ka tegelikult on.</p>
<p>Nüüd, minu armas laps, lubage mul tänaseks lõpetada, seda enam, et neid ridu abiotsijate vahetpidamatu voorimise ajal paberile panen. Täna lõuna kella ühest kuni praegu kella viieni pole mul kümmetki minutit segamata aega olnud, mida Teie kindlasti ka ise neist ridadest märkate, mis järelejätmatute valudega ilmale on tulnud, s.t <u>teiste</u> valukurtmisi pealt kuulates, mis aga siiski pisut kergem on kui oma naha peal valu kannatada.</p>
<p>Schotti aadress on järgmine: Professor dr. W[ilhelm] S[chott]. Möckernstrasse 135, 2 Treppen. Berlin.</p>
<p>Seega siis, <i>minu armas eesti piiga</i>, lubage Teilt ka edaspidiseks lahket meelespidamist paluda ja Teile ühtlasi selle hoolimatuse pärast noomitust teha, et Teie nõnda kaua Schotti kirjale pole vastanud, kes ometi nii rõõmus oli Teie eelmiste ridade üle, mis "oma graafilise iluga silmale nii kosutavad" olnud, et ta sedasinast kirja "tulgu mis tuleb, veel ühele teiselegi silmapaarile näidanud ja sealtpoolt kõige puhtsüdamlikumat osavõtmist leidnud". Siis lisab ta koguni iseteadlikult juurde: "Nii hea ja armas on minu Liisu!"<note place="end" n="4"><p>Vrd Schotti kiri Kr-ile 12. märtsist 1870. — Paar sammukest II (1961), lk 327 jj.</p></note> — <i>Elage hästi ja mõtelge, kui väljamaa võlad olete tasunud, et ka kodumaal kuskil linnakeses <u>üks</u> elab, keda Teie kirjandik igakord rõõmustab ja värsket eluvaimu tema närtsinud südamesse sünnitab. </i></p>
<p><i>Teie vana Viru laulik.</i></p>
</body>