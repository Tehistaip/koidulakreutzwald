<?xml version="1.0" encoding="UTF-8"?>
<body>
<h2 author="KREUTZWALD" number="21">21. KREUTZWALD KOIDULALE.</h2>
<source>EKM EKLA, f 59, m 1:6, l. 12</source>
<p><i>Võrul, 5. lehekuul 1868.</i></p>
<p>P. P.</p>
<p><i>Mitmekordsed küsimused, mis iga päev iseenese ette toodi, ei ole selle silmapilguni veel vastust saanud, sellepärast lubage mulle alandlikku palumist, kui Teil ehk juhtuks võimalik olema selle üle vastust anda: Mis <u>süü</u> või <u>vea</u> pärast minu nimi mälestuseraamatust maha kustutatud peaks olema? — Olen ma milgi viisil taht- ja teadmata jälle Teie vastu kogemata patustanud, siis oleks vähemalt Teie kohus eksitust üles anda!</i> Igavese "mossitamise" kaudu laseb asi ennast kõige vähem korraldada. — <i>Peale selle ei ole vanematel pisematki õigust laste vallatuse üle kaebust tõsta, kui eestotsane üleliigne hellitamine lapsi kangekaelseks teeb, nõnda et nemad viimaks enam tahavad, kui vanemad jõuavad täita. — Kaks nädalat peale lihavõttepühi olen ma postiga kirjutanud, võimalikult võiks kiri kaotuse teele läinud olla, aga teine nädal hiljem kirjutatud epistel, mis esimesele kannupoisiks tagant järele läkitati, on tõesti Teie kätte kukkunud, kuida mulle sel puhul teada anti, — ja ehk küll juba ligi nädalapäevad noore suve sammud oma jälgi murul ja puude ladvus silmale näitavad, siiski ei näi vaikus ja hauakülm ühelt poolt lõppevat, kust ma kevadiste lillede ärkamist kõige enam ootsin ja lootsin. — Kaebust selle üle tõsta ei ole mul küll pisemat õigust, aga seda enam pean kahetsema, et lootused mind nõnda olid petnud. Kõike viimast viienädalast möödanikku läbi uurides ei jõua ma kõige teravama prilliklaasiga sealt midagi leida, mis takistust või tõkkeid jõe voolamisele võisid sünnitanud olla. See ainuke, kus juhtumine enam unenäo kui elu sarnane näitas, võis ehk meie lennul möödaläinud kokkusaamisel sündida, kus — kes teab, kas sõna või töö — Teid nõnda võinud pahandada, et mind selle eest oma pika vaitolemisega kohtlete. Lubage mul Teile üht laulukest meelde tuletada, mis "E[majõe] öö[biku]" 48. lehekülje peal seisab; olin ma Teie vastu eksinud, siis palun Teid esimese ja viimase stroofi kaks lõpuvärssi minu kohta tähendada ja mulle — <u>andeks anda</u>!</i><note place="end" n="1"><p>L. Koidula, Luuletused. Tallinn, 1969, lk 122: Kas süüdlane, kas süüta ta: Oh halasta ja kannata!</p></note><i></i></p>
<p><i>Mõte seisab kaugel minust, Teilt Teie kasina aja raiskamist pikema kirjutamisega tahta; üks pisuke täht, et Teie elus ja tervises, iseäranis südames muutmata olete jäänud, — on kõik, mis ma Teie poolt soovin. Minu ühevormiline elu kannab alapilvise taeva pilti, kuhu sisse väga harva üks rõõmuline päevatera langeb. Ehk küll kaunis ilm ja haljad metsad igalt poolt oma käed laiali sirutavad ja minu igatsus mind sinna tõmbab, siiski ei ole ma tänini veel jalgset sammu uulitsakivide üle kaugemale võinud tõsta, seda rohkem vintsutas mind ülemineval nädalal postivanker, kus iga päev 60—70 versta pidin sõitma. Viimane nädal oli sõitude poolest küll natuke rahulikum, aga seda rohkem tallamisi linnas, nõnda et vaevalt mahti sain lendes tseitungi lehti silma ette tõsta. Et sõitudel aeg asjata ära ei kuluks, olen neid juba ammust aega selleks tarvitanud, et vaim loomusetööd ette rajab, mis hiljem, kui aega saab, paberi peale kinnitatakse. Tänavustest loodustest ei ole veel midagi ilmale tulnud, aga esimene sünnitus peab jälle ühe "kurbliku vaatemängu" tooma.</i><note place="end" n="2"><p>Kõne on Ernst von Houwaldi näidendi "Fluch und Segen" ("Vanne ja õnnistus") eesti keelde tõlkimisest; see ilmus trükist 1875. a.</p></note><i> Need loomukesed saavad kui</i> "Wagneri tuleviku muusika"<note place="end" n="3"><p> Richard Wagner (1813—1883), saksa helilooja. Väljend "Wagneri tuleviku-muusika" on tekkinud seoses tema teosega "Das Kunstwerk der Zukunft" ("Tuleviku kunstiteos", 1850).</p></note><i>kõik tulevale põlvele jääma. — Eile õhtul lugesin rõõmuga viimases Postimehe numbris mõnusat soovimist — kõrgete pimedusekodade kõrval ka madalaid valguse-hoonekesi ehitada, kust paari põlve pärast inimesi võiks välja tulla, kes vaatemängusid ja sarnaseid raamatuid oskaksid tähele panna.</i><note place="end" n="4"><p>Vihje E. Post. 1.05.1868, lk 139 kirjutisele "Võru-maakonnast", milles räägitakse kirikute ehitamisest ja sellele toimetuse poolt lisatud märkmeis rõhutatakse ka koolimajade ehitamise vajadust.</p></note><i> Sellepärast, kui "ameti pärast"</i> (von Amtswegen) <i>edaspidi mustade kägude kukkumise paikadest postitaskus juttu peaks juhtuma, tuleks igakord tükike valgemat linnulaulu kõrvale panna. — Niikaua kui üks rahvas jumalatundmist müüride vahelt läheb otsima ja suurest loomusetemplist, mis iga päev meie silmade ees seisab, pisemat aru ei oska võtta, ei või temale jumalatundmist ega täielikku kristlikku usku iial tulla. Mis mõlematest müüride vahel avaldatakse, on üks paljas ebausk, mispärast ma ikka imeks pidin panema, kust niisugused ebausu-kuulutajad julgust võinud võtta meie vana eesti ebausu vastu laitust tõsta. Üks on niisama hea kui teine, nemad sammuvad kui vennaksed ühel ja selsamal teel. Nõnda on mulle igal aastal meelehaigust teinud, kui postitaskus jõulu või uueaasta numbris Kristuse sündimisest just nõnda räägitakse, kui ei kuuleks meie "postimehe" juttu, vaid istuksime kuskil mustakuue-mehe loripingi ees, kust paremat kuulda ei tohita loota. Niisugused kiriklikud (ei mitte kristlikud) asjad peaksid loodlikult</i><note place="end" n="5"><p>s.o loomulikult.</p></note><i> tseitungi lehtedest hoopis eemal seisma; tahab neist keegi rääkida, noh, siis astugu ta Misjoni-tuppa, kuhu säherdused tükid passivad.</i><note place="end" n="6"><p> S.t Eesti Postimehe lisalehte Misjonär ehk Sõnumid Paganatest (ilmus 1864—1868).</p></note><i> Tahame meie sündinud loomade suuremast</i><note place="end" n="7"><p>Kr. mõtleb kõige suuremat, täiuslikumat kõigi sündinute hulgas, s.o Kristust.</p></note><i> ülepea midagi rääkida, siis sündku rääkimine ikka nõnda, et Kristus ja õpetuse-valgus <u>üks</u> on. Aga loodud seaduste vastu inimeselooma sündimine ja kõik muud <u>imetööd</u> jäägu enne ja pärast pappide seletamiseks, kes oma pisukest mõistust sellepärast vangi võtavad või teistele ette valetavad, et nemad ise seda usuvad, mis nad teistele õpetavad. Mõni ahtra peaajuga mees võib siin ja seal ehk elada, kelle vaim veel lapsemähkmest ei ole pääsnud, ja niisugused nõdrad elavad ennast nõnda vale sisse, et kõik võimatud asjad viimaks neile võimalikud näitavad. Üks Christiani, Willigerode</i><note place="end" n="8"><p>Arnold Friedrich Christiani (1807—1886), Tartu ülikooli koguduse pastor ja professor 1853—1865, hiljem Liivimaa kindralsuperintendent.</p></note><i> ja teised karja talutuse-oinad on petised, kes oma päevliku leivapalukese pärast nõnda räägivad, mis neil endal iial meelde ei tule tõeks pidada. Mis neil tõesti südamest immitseb, on sõimamised, et maailm ja rahvas päev-päevalt kaugemale jõuab valguse poole, aga nende usklikkude selts niisamuti ühtepuhku kahaneb. Õpetuse-piimal joodetud haritud rahva hulgas on nende õitsemiseaeg ammugi lõppenud ega jõua ükski vägi endist õnneaega neile enam tagasi tuua, mispärast nemad oma küüned nüüd kahekordse väega nende pimedate külge vajutavad, kellele veel vaatamise-silmi ei ole antud, sest mis neil selle ime all pea küljes seisavad, on alalise pimeduse läbi nii araks läinud, et päikesevalgust enam ei jõua [välja] kannatada. </i></p>
<p><i>Andke andeks, armas Lydia, et Teie kasinat aega jälle õlgedepeksmisega julgesin raisata, aga täna on pühapäev, kus igamees oma mõtteid ses tükis nõnda välja räägib, kuida ta oskab, — ja et Teie endisel paremal ajal mõnekorra minu lorisemist lahkelt võtsite kuulda, loodan ma, et Teie minu praegusele eksitusele raskemat trahvi ei saa mõistma, kui — vaikust veel mõne kuu või aasta otsani pikendada! — Aga kui Teil pisemat teadust oleks, kui pehmeks see nuhtlus mind teinud, teeb ja saab tegema, ma usun: Teie helde süda saaks vistist halastama ja kogemata eksijale armu andma?! </i></p>
<p><i>Või — see oleks väga raske ja kurb! — olen seda lootuse-hurtsikut jälle tuule põhja peale rajanud? — Noh, olgu kuida tahes, üht ei või Teie minult ometigi röövida: Teie mälestus jääb ikka kustumata </i></p>
<p><i>Teie alandlikule </i></p>
<p><i>Viru laulikule.</i></p>
<p>P. S.</p>
<p>Neil päevil pidi Teie isa 50. aasta hällipidu olema, palun sellepärast vähemalt tagantjärele koos sõbraliku tervitusega ka minu õnnesoov kätte toimetada tahta.<note place="end" n="9"><p>Kr. eksis, Jannsen sai 50 aastat vanaks alles 4. mail 1869. a.</p></note></p>
</body>