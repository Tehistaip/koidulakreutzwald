<?xml version="1.0" encoding="UTF-8"?>
<body>
<h2 author="KOIDULA" number="37">37. KOIDULA KREUTZWALDILE.</h2>
<source>EKM EKLA, f 63, m 1:2, l. 19</source>
<p>[Juuli algupäevil 1868.]</p>
<p>Teie annate mulle andeks, minu kõrgesti austatud isalik sõber, kui pakiline aeg mind sunnib Teile kirjutama paar rida meie vahel keelu alla pandud "võõras keeles". — Minu <i>Viru laulik</i> on siis sellega leppinud, et tal tuhinpead Lydiat mõnda aega enda pool kannatada tuleb? Minu vaene armas papa! Ma ei saa siin tõesti midagi parata, ma <u>tulen</u>, kui Teie mulle veel kiiresti vastukäsku ei anna! Umbes nõnda nagu mina peab tundma end liblikas, kes parajasti nukust hakkab välja tulema, ma võin seda endale väga elavalt ette kujutada! — — Esmaspäeva või teisipäeva õhtul<note place="end" n="1"><p>S.o arvatavasti 8. või 9. juulil 1868, sest käesolev kiri näikse kirjutatud olevat juuli algupäevadel varsti kohe pärast Kr-i 30. juuni kirja (siin kiri 36) kättesaamist.</p></note> reisin ma ära, nii et järgmine päev mind juba Võrus näeb — minu jumal, on see tõesti tõsi!?</p>
<p>Ma tean väga hästi, et ma ei tohiks pretendeerida seesugusele tähelepanemisele, et doktoriproua<note place="end" n="2"><p>Kr-i abikaasa Marie Elisabeth, snd Saedler (1805—1888); abielus Kr-iga 1833. a alates. Tema ja Kr-i perekonnaelu kohta vt ka K. Metste, Lauluisa "rumal" naine. Ühe müüdi jälil. — Keel ja Kirjandus, nr 7 (2004), lk 481—495.</p></note> mulle paiga leiaks ja minuga ümber käiks seda lihtsust ja vähenõudlikkust mööda, miska ma harjunud olen, mina võõras ja tundmatu naisterahvas, kes peab andeks paluma, et ta julgeb astuda talle sootuks võõrasse kodusse! Siiski söandan ma paluda Teie eestkostmist kõrgesti austatud daami juures — kui tänulik oleksin ma selle eest, kui Teie seda korda saadaksite, et tema minu pärast ennast <u>üheski</u> oma harjunud koduses viisis eksitada ei laseks, maja harilikust korrast kõvasti kinni peaks! Ma ei ole harjunud oma tahtmistega tulema, olen nii õnnelik, kui ma tülinaks ei ole. <u>Minust</u> endast ei saa siin mõistagi juttu olla — oma magamiskambrite luksust ei ole meile lastele antud — aga kas see, kes selles toas elab, suudab mulle andeks anda, kui ma julgen tema öösist omaetteolemist segada? See'p see on! Ma teen Teile tüli, Teie jääte minu pärast harilikust rahust ilma ja ma ei tohiks hoopiski arusaamatuks looks pidada, kui kõrgesti austatud doktoriproua hea tüki — võhivõõra üle imestaks, kes tal nii äkki majasse tuiskab — see oleks nii mõistetav!</p>
<p>Veel mõni päev ja ma näen Teid jälle: saate Teie sellest rõõmust aru, minu <i>Viru laulik</i>, mis minu jaoks nendes sõnades varjul on? Taevas hoidku Teid mulle seni terve!</p>
<p>Toimetage, palun, Teie omastele kätte minu kõige aukartlikum tervitus ja olge ise soojalt tervitatud</p>
<p>Teile südamest ustava</p>
<p>Lydia poolt.</p>
</body>