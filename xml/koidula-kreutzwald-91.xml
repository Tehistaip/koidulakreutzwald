<?xml version="1.0" encoding="UTF-8"?>
<body>
<h2 author="KOIDULA" number="91">91. KOIDULA KREUTZWALDILE.</h2>
<source>EKM EKLA, f 63, m 1:2, l. 48</source>
<p>[4.—6. septembril 1872.]<note place="end" n="1"><p>Kiri on dateeritud kooskõlas Victor Steini näidendi ettekandmisega Vanemuises "pühapäeval", s.o 10. septembril 1872, vrd E. Post. 6.09.1872, nr 36, lk 206.</p></note></p>
<p>Esmaspäeva õhtul, kodus!</p>
<p><i>Armas Võru taat! </i></p>
<p><i>Kaugelt Venemaalt koju tulles, kuhu mind õde viis, et enese "meelt lahutaksin", sain Teie armsa kirjandiku kottu kätte</i><note place="end" n="2"><p>1872. a suvel viibis Koidula üle kahe kuu Kroonlinnas Rosenthalide juures.</p></note> — ja see sündis hästi kokku minu meeleoluga, mis ka on kord kollast, sealsamas pruuni karva, sündis hästi kokku kangekaelse mälestusega suvisest haljusest ja suvisest kuumusest. Tänan Teid õrna tooni eest, mille olete võtnud, — teistsugune oleks mulle praeguses valu- ja hädarohkes füüsilise ja psüühilise haigluse seisukorras väga tõenäolikult selle õnnetuse toonud, et oleks Teid, minu armsam papa, minust sootuks lahku viinud... kuigi mul enam selgesti meelde ei tule, mis ma Teile enne reisile minekut kirjutasin ja miska ma Teid ses kirjas arvama panin, et mul "kuri süda võiks olla". Võib-olla, papa kullakene, oleksin ma sellesse viimasesse uskumist Teile kõige vähem andeks andnud — täiesti <i>sub rosa</i><note place="end" n="3"><p>roosi all (ld k), s.o omavahel, salaja.</p></note> öeldud? — sest lõppude lõpuks peaksite Teie vist oma Lydiat palju enam tundma tema <u>isepärasuses</u> kui "naisterahvast üleüldse", ja et Teie mõrsja ei ole, taadikene, siis ei olnud ma Teie sõnumiku hilise daatumiga ka õieti päris rahul... aga, Teie teate ju, Teie vastu olen ma ju üksnes mõõdukalt <i>rigoureuse</i><note place="end" n="4"><p>range (pr k).</p></note>. Ükspuha, mina olen nüüd jälle kodus — kõik on nii kodune, ah nii kodune siin! Minu aken kriuksub vilu, karastava tuuleõhu käes, mis kambrisse puhub, veranda on üleni viinapuulehtedega kaetud, — oh sina kaunis hõbedane kuuvalgus, mis üle aia ja kruusa voolab... ega sa murueide tütardele juba liig külm ei ole? Iga kodune hääl koob heideid, sooje mõnusaid heideid kodu järele janunevasse südamesse! Armsam papa, kui külm oli kottu väljas keset juulikuu palavat ja kui soe on siin, kus sügis juba oma jooni tõmbab! Nüüd võin ma jälle terveks saada!</p>
<p>Papa, küll on inimesed Venemaal vene moodi, väga vene moodi! Kes julgeb kinnitada, nemadki olevat "<u>meie</u> vennad ja õed"? See element mõjub minusse nagu Offenbachi<note place="end" n="5"><p>Jacques Offenbach (1819—1880), saksa-prantsuse helilooja, eriti opereti žanri väljaarendaja.</p></note> ooperid, ta kihutab inimeses, nt minus, üles kõik pahad jõud irooniaks ja satiiriks "inimliku maitsekallaku" üle. See on barbarliku hüperkultuuri maa, paras pind pealiskaudsusele <i>sans bornes</i><note place="end" n="6"><p>ilma piirideta, piiritu (pr k).</p></note>! Jah, ütelge aga pealegi, et seda viimast omadust dokumenteerin ma enesegi juures, kui ainult 2—3-kuulise nägemise järgi otsuse annan: <i>mina tahan siin rohkem <u>suomalainen</u> olla kui — paraku! — <u>eestlane</u>, kes hõlpsamini vene võrgu poole venib meie ajal kui ülemerine suguvend!</i> Aga mitte ainult see: mitte just minu rahustuseks sai mulle viimaste kuude tähelepanekute läbi õudselt selgeks ka germaani rassi ja hariduse liig suur akommodatsioonivõime. Saksa keelt ei unustata seal kaugel küll ära — see oleks siiski liig suur kunsttükk; aga mõne aasta pärast ei olda, mõelda ega tunta enam saksa, vaid vene viisi. — Erandid kinnitavad reeglit. Hoidku mind kõik vana-eesti jumalused subjektiivsusele hümni laulmast! Ei ole suuremat ehet üksikule ega kindlamat põhja ühiskonnale kui võimalikult objektiivne mõtlemine ja talitamine, see on ju rajatud <u>õiglusele</u>, igasuguse inimliku korra vundamendile. Niisugune objektiivsus aga, nagu seda mulle seal teisel pool kiitsid Venemaa sakslased (vähemalt 9/10 neist), näitas mulle siiski üsna lähedane tuntud sõnade <i>"kelle leiba ma söön, selle laulu ma laulan"</i> mõttele. Minu <i>dégoût</i><note place="end" n="7"><p> vastumeelsus (pr k).</p></note> slaavi elemendi vastu, mis esiotsa ehk oli täis eelarvamisi — võtan tõeks, olen ses süüdi — hõlbustas küll märksa otsuse tegemist, seda ei saa salata, aga vaevalt on see otsus ülekohtune.</p>
<p>Oh, kuida ma igatsesin koju, ja nemad ei lasknud mind siiski mitte ära! Vaevalt kuulsin ma seal ühe sõna eesti keelt ja kui ma lõpuks selle tagaigatsemisest <u>kirikusse läksin</u> — kojuigatsusest võib tahtmine tõusta vagaks saada, uskuge seda, papa — seal Stegemanni<note place="end" n="8"><p>Carl Stegmann (?—1873), Kroonlinna eesti-soomerootsi (Nikolai) koguduse pastor; suri vaimuhaigena.</p></note> laulvalt räägitud: <i>"<u>Armas</u> hing, <u>kui</u> nüüd Issand Jeesus tuleks ja küsiks sinult: "<u>Armas</u> hing, kas sa <u>oled</u> ka kirikule <u>kinkinud</u> omast varandusest ja <u>armas</u> hing,</i> (kiirelt) <i>armas hing, armas hing, — ja kui <u>palju</u> sa ka <u>oled</u> oma <u>leeri</u>ajast saadik <u>olnud</u> õpetaja juures <u>andid</u> andmas oma <u>hinge</u> õnnistuseks, ... <u>armas</u> hing, <u>mis</u> sa siis <u>ütleks</u> ometi?"</i> viis oma variatsioonide ilmlõpmata kordamisega mu täiesti meeleheitmisele. Ja punane nina köstri<note place="end" n="9"><p>Tõenäoliselt Hans Ehvert, mereväelane-madrus, kes täitis pikemat aega Nikolai koguduse köster-kooliõpetaja kohuseid.</p></note> tursunud silmanäos, kui ta hirmsates dissonantsides <i>"Armas Jeesus, avita"</i> hüüdis (seda tegi ta targasti, kogudus hakkab andmisest varsti väsima), oleks küll passinud hädatarvilikuks oreliküünlaks, kuna ta nüüd kokkuhoidmise pärast peaaegu pimedas oma häält kuulda laskis. Mina panin plehku, aga kannatlik ja vagalt liigutatud kogudus pidavat harilikult lõpuni vastu, mis ükskord kahtlemata kahekordselt tema kasuks arvele pannakse. Kui ma jala jälle kodumaa pinnale toetasin, andsin sellele palavalt ja, ma usun, silmapisaratega suud; tean nüüd jälle, kuida see maitseb!</p>
<p>Teisipäeval.</p>
<p>Noh, ja siin, papa, kuida on lood vahepeal siin läinud? Hurda on nad pastoriks teinud, <i>kirjameeste selts</i> annab seadusi, <note place="end" n="10"><p> Eesti Kirjameeste Seltsi koosolekul 30. juunil otsustati uus kirjaviis tarvitusele võtta, samuti normeeriti mõningaid muid ortograafia jm küsimusi.</p></note> lustmänge mängitakse ja trükitakse ... nad seisavad ja vaatavad mulle otsa: "Mis on <u>sinule</u>, sa vaene laps, tehtud?"<note place="end" n="11"><p> Seoses Koidula trupi lagunemisega (Rosenthali Tartust lahkumine, gümnasistide mängukeeld) jäi Vanemuise lavastustest kõrvale ka Koidula. Kogemusteta asjaarmastajad seltsiliikmed moodustasid uue trupi ja jätkasid etenduste korraldamist. 1872. a suvel trükiti näidendid: Koidula "Säärane mulk", Steini "Kivilinad" ja Jakobsoni "Arthur ja Anna".</p></note> Olge aga rahulikud, küllap ka mina ennast liigutan: veel ei ole kõikide päevade õhtu ja natukene aega tohib ju iga inimene ainuüksi enda tarbeks võtta. Üksnes teist, papa, ei kuuldu midagi; kuid siiski — kas ma tohin Teile uueks ametiks — <i>kirjameesteseltsi aupresident</i> — õnne soovida?<note place="end" n="12"><p>Eesti Kirjameeste Seltsi esimesel koosolekul 25.02.1872 valiti Kreutzwald seltsi aupresidendiks.</p></note> Eile lugesin ma läbi ühe uue sünnituse, mis pühapäeval siin <i>Vanemuises</i> näitelavale tuleb: <i>"Kivilinad"</i><note place="end" n="13"><p>"Kivilinad" — Victor Julius Steini (1841—1873) kolmevaatuseline draama "Kivilinad ehk vangitornist taeva". Tartus, 1872. 58 lk. Stein kuulus Võrus Kr-i tutvuskonda, vrd Kirjavahetus III–IV, reg. järgi. Steini kohta vt V. Raudvassar. Leiti ärkamisaja kirjaniku haud. – Võrumaa Teataja, nr 60, 27.05.2017.</p></note> ... Kas härra Stein on nii kange eestlane? On ta enne juba midagi trükkida lasknud? Mõni asi ses töös tuletab mulle elavalt <u>Teie</u> kirjutamiseviisi meelde. Kas ma eksin, papa, kui arvan, et Teie sellest tööst vähemalt mõnel mõõdul osa olete võtnud? Kahju on mul sest, et tüki esimene ettekandmine on siin niisuguste mängijate hoolde antud, kes vaevalt küll neid nõudmisi täita suudavad, mida harilikult esimeste lavaleseadmiste korral esitatakse. Mina jõudsin Tartusse alles pärast harjutuste hakatust; kindlasti oleksin ma — täiesti <i>entre nous</i> öeldud! — valinud omale asjatundjama personali, ehk küll valik selle tarvis viimasel ajal väga piiratud on. Mind ei lasta proovidele, kuulen aga, et <i>Must Peeter</i><note place="end" n="14"><p>Tegelane Steini "Kivilinades".</p></note> oma osa kõige paremini tegevat. Ei saa salata, see on kõige iseloomulikum osaline tükis.</p>
<p>Teie ütlete, kulla taadikene: Eeva ei andnud ju kiusatusele järele konjakipudeli ega karbi heade sigarite pärast, temast ei olnud <u>selleks</u> meest küllalt! Ma võiksin küll veel üht <u>kolmandat</u> abinõu nimetada, aga mina kui naisterahvaste representant olen parem diskreetselt vait, sest vaitolemine on ometi "nii üpris alandlik" ja — alandlikkus, millele aga väga teravasti ei tohi näppudele vaadata, valitseb kord juba tänapäeval maailma, s.t meesterahvaid, kes ilmaaegu nii suurt vaeva näevad, et meid <u>nende</u> valitsuse sisse uskuma panna. Vastastikku ja vaheldumisi, taadikene, see on ju <u>peaaegu</u> kõige aluseks ning järeleandmine peab ju — <u>targemat</u> karakteriseerima. </p>
<p>Eks vaadake ometi! Nagu oleks keegi üksi seepärast "ilmatu mõnus vanahärra", et ta "lapsele vitsa annab", ja ainult sellepärast "meiesugune", et "haavad nii veriseks" lööb? Igal pool, üleannetu sõber, on tähtis, <u>kuidamoodi</u>, igal pool! Või arvate Teie, et mina peaksin Teile iseäranis tänulik olema selle eest, kui Teie kätte võtate ja minu kui "austatud preili" meelt kahel leheküljel lahutate seletusega, miks mul asja on tulevikku karta... <i>fi donc</i>!<note place="end" n="15"><p>umbes: fui mihuke (pr k).</p></note> Nojah, kui Teie mulle nii armas ei oleks, ma ... ükskõik, midagi ma jälle teeksin! Kas mind ikka veel nii suureks tuisupeaks arvatakse? "Austatud preili", vaata, vaata! Seda võin mina ka pakkuda: "Austatud härra", armas professor, kellele ma peatselt kirjutan, ja ülimõnus Wiedemann, kes Pestist jälle tagasi on, ei ole iial ironiseerinud ega satiiri alla kiskunud oma Lydia lõppude lõpuks üsna loomulikku, nukrat, vahest ka pisut liig sentimentaalset meeleolu, just vastupidi, nad on sõbralikult temal aidanud sellest üle saada. Kas ta aga ikka peab oma vana kauaaegse Võru sõbra ees seisma kui kartlik laps, kes elades ei tea, kas mõni täiesti loomulik meeleolu — ma olen ju ka ainult inimene, naisterahvas, kelle meeleolu muutlik nagu igaühel — ei tule tagasi hoopis valesti mõistetud ja liiale aetud kujul? Armas, hea papa, keda ma ikka nii väga tahan kalliks pidada ja keda ma kindlasti mitte iial <u>ei alahinda</u>, kas on siis sootuks võimatu minu vastu ühtlaselt sõbralikuks jääda? Pean ma siis läbi ja läbi ingel või kurat olema? Kui ma täiesti selgesti ei teaks, et Teile siiski mitte hoopis ükspuha ei ole, kuida meie teineteise vastu oleme, tõepoolest, mõnikord peaksin ma kõiki oma seniseid lapselikke sidemeid Teiega valeks lugema! Ärge nüüd, südamest armas isalik sõber, neist sõnadest jälle kibuvitsahekki tehke, mis ainult nukra valu väljenduseks on! Mõnikord haarab mind otsekui sügav meeleheitmine, et ma ei näe meie vahekorda seda harmooniat ja kindlust toodud olevat, mis meid lubaksid temast puhast segamatut mõnu tunda. Kui vaene on elu, tegelik elu niikuinii, miks küll tahame me seda endale vägisi nii tühjaks ja troostituks teha kui iial võimalik seega, et vähesed puhtad õied, mis sealt lahkesti tärkavad, ülemeelikult katki murrame või endas nende olemasolemise küsimuses materiaalsetele refleksioonidele voli anname, mis lõppude lõpuks ometi meie südametunnistusele langevad kui meelega enesepetmine, — õnnelikuks teevad nad meid veel vähem kui luulelise fantaasia pettepildid! Oh et helde saatus minult tervel eluajal ära ei võtaks seda südameväge, seda hea ja ilusa jaoks vastuvõtlikku meelt, mis mu tihti õnnetutesse kokkupõrgetesse viib, aga selle eest ka nii palju puhast rõõmu on valmistanud seal, kus teiste nägemine ja tundmine vastu mateeriat purunesid. <u>Teie</u>, papa, armas papa, võite mind kannatama panna nii, nagu vähesed teised inimesed seda võivad — sellepärast, oh sellepärast, südamele kallis vana sõber, ärge tehke seda, kus aga selle eest hoida saate! Mida kallim meile keegi on, seda aeglasemalt, ah paraku ka seda lõplikumalt katkevad heided, mis hinge hingega seovad! "Und giebt's der treuen Herzen denn so viele, dass Einstgeliebtes man so leicht vergisst",<note place="end" n="16"><p>Tsitaat saksakeelses ajakirjanduses Bertha von Woisky (varju?)nime all ilmunud luuletusest "Gedenke". Tõlkes: Ons truusid südameid siis nõnda palju, et hõlpsalt unub kunagine arm?</p></note> et temast aru ei saada? Õigus ei ole ilmaski täiesti ühel poolel, või on seda üksnes kordadel, mida saab üles lugeda; aga <u>neid</u> inimesi armastame meie igal pool kõige enam, kes ei võta meilt usku armastusse kui miskisse <u>ilusasse</u> ja <u>heasse</u>! Nende mõju tuntakse heasoovlikkude südant kosutavate tegude juures, kuigi neid endid alati ei mõisteta: <i>tõsi, tõsi: <u>palju</u>, aga ei iial <u>kõik</u> ei või maa peal teisiti minna, kui meel, mõte ja lootus eluheide sisse hakatuses näitab kuduvat. Haljas isamaa, armsad sõbrad ja südamed — mina ka ei arvanud teid üksi jätta seni, kui samm siin mullapinda muljuks! Nüüd on õige: elu kujub mulle uut õnne, — või paremini: niisugust, mille sarnalist ma ei tohtinud enesele toimetadagi! Isa Kreutzwald, kui <u>mina</u> seda hädist, tujukat ja inetumat naist peaksin võtma, keda Eduard nii kõigest hingest ootab: ta jääks küll eluks ajaks ilma tanuta, mida Teie ise mulle ometi enne alati kiitsite ja soovisite. Sest: "tal on ka omad vead, suured vead", nagu Mäeotsa Peeter</i><note place="end" n="17"><p>Tegelane Koidula näidendis "Säärane mulk".</p></note> <i>ütleb.</i> — Pst — tohter tuleb — hiljem!</p>
<p>Edasi. — Prof. Schott on Lydia vastu nii heanõuline, kui seda üleüldse olla võib, ja Lydia on talle täiest hingest tänulik, et professor tema õnne eest osavõtlikult muret kannab: kuid ma ei ole mitte õnnetu. Üks truu süda — mis on sellest palju rääkida? Ja oma kõige isiklikumate tundmustega, oma läbi ja läbi subjektiivse huviga ei tüüta ma oma intiimseid sõpru hea meelega. Üks ilmvõitmatu argus, üks häbenemine, millest ma võitu ei saa, valitseb mind selle küsimuse ees — kipun arvama, et küllap lugu on nõnda <u>iga</u> mõrsjaga. Või ei ole? Siis küll jääb minule ses asjas veel midagi rasket kätte õppida. Sellest saabki selgeks see "negatiivne" minu ütlemistes oma peigmehe kohta, kui veel lisaks võtate, et minu elu kõnelustiline tormi ja tungi periood, kus igat subjektiivset tundmust muust tähtsamaks seati, mul ometi õnnelikult seljataga on. Oh, minu südamepapakene, ma ei "juurdle" hoopiski mitte ja ainult mõistuse järgi ei heida ma sootumaks mitte abielusse: see oleks halvaks tunnistuseks minu mõistusest, kui ma vähemalt 10 aastat hiljem omale mehe ikka nii riskantselt valin. Aga pruudipõlvele vaatamata kaalutlen minagi ja see tuleb mulle väga tuluks hoolimata sellest ajajärgust või võib-olla selle <u>tõttu</u>. "Denn es muss alles," laseb Rückert ütelda ühel mõrsjal, kes minule väga meelt mööda on, "sein zwischen uns ganz klar, bevor wir können werden ein wol verständigt Paar."<note place="end" n="18"><p>Viimased värsid Rückerti luuletusest algusvärsiga "Du meinst, o liebe Mutter", ilmunud kogus "Gesammelte Gedichte". Erlangen, 1834, lk 383. Tõlkes: Kõik olgu enne selge meie vahel, kui saab üksmeelne paar meist kahest.</p></note> Et sinna vahele pärast veerandsaja-aastast sisemist ja välimist vabadust mind koduigatsus otsekui virmaliste valgus välgutaoliselt haarab ja mõneks ajaks mu meeleolu oma mängupalliks teeb, — paraku on see õnnetuseks just minu kõige armsamatele sõpradele, kel siis tuleb kanda löögi täit raskust, sest nad on minu mälestuses ja minu südames tihedasti seotud nende möödaläinud päevadega. Selle põhjal võib nüüd küll Lydia ja tema olemuse üle mõnel määral otsustada, aga mitte otsest järeldust teha tema isikliku õnne või õnnetuse kohta. Jah, minu armsad papad, mispärast Teie ükskord tema vastu natukene huvi tundsite? Nüüd ei saanud mina Teid avitada. Aga ma parandan ennast.</p>
<p>Õues on praegu väga tore sügisilm ja ma tahan ruttu veel aias nii palju ringi joosta, kui ilus päikesepaiste vähegi lubab, ja sellest sootuks mitte küsida, kas see tüütu jooksva seepärast kurja näo teeb. Ätikene, kas Teie olete päris kindel, et kellel see tõbi küljes, tohib kelleltki oodata, et ta julgeb meiega abiellu astuda? See valmistab mulle tõsist muret. Oma peigmehe kinnitusi usun ma ainult pooleldi, ma arvan, et ta räägib selle kasuks seepärast, et — — nojah, muidugi seepärast, et ta võimalikku lahkuminemist kardab. "Ei või teada." Teda ei pea ma siis mitte kompetentseks, ja minu arst on ka liiaks ühel nõul minu peigmehega ... palun ütelge Teie mulle, ega ma ülekohtuselt ei talita, kui jooksvahaigena abiellu heidan? Palun, ilma salgamata, papa! Ma ei ütle, et vaigistav seletus mulle armas ei oleks, aga ka piinalisele tõele tahan ma otse silmi vaadata — ma tahan, et <u>võiksin</u> õigesti talitada.</p>
<p>Minu <i>"Säärane mulk"</i> on trükis, ikka veel — minu Kroonlinnas olemine viivitas tema väljatulekut. Sel ajal, kui ma kottu ära olin, väljakuulutatud uued <i>kirjameesteseltsi</i> grammatilised määrused ei või aga tema kirjaviisis veel tarvitamisele tulla, sain nad seal kaugel ootamatuks uudiseks kätte, kui ma teist trükipoognat läbi vaatasin. Isekeskis öelda: ma pean nüüd üsna hoolega <u>eesti keelt</u> õppima, ortograafia tükib ju lausa naha kallale! Ja, ah, konsekventsus on ikka üks ohtlik asi, kui tema <u>naisterahvastest</u> välja ei lähe.</p>
<p>Me omandame näitelava tarvis veel ühe teise tüki, <i>"Linnutaja"</i> kolmeaktilise lustmängu <i>"Arthur ja Anna"</i>. Idee: "Kiidulaul tulevale kuldsele ajajärgule, kus aadlisoost rüütlimõisaomanikud, kõrvale jättes omaenda pahura loomuga daamid, kosivad eesti talutüdrukud — pärast seda kui nad ise neid on kasvatanud — ja on vaimustuses vana-eesti kirjandusest."<note place="end" n="19"><p>Jakobsoni "Arthur ja Anna" etendus Vanemuise seltsis 2. ja 4. märtsil 1873. Vt selle kohta Eesti kirjanduse ajalugu II. Tallinn, 1966, lk 228–230 ning ""Arthur ja Anna" saladus." – Maa Hääl, 1938, nr 121.</p></note> — Ma tõrjun kindlasti tagasi kahtlustuse, et ma ise niisuguse otsuse olen andnud, ma tõin Teile üksnes tsitaadi ühest sõnumikust. Muidu oleks mul kindlasti oodata, et minu karakteristikas on juttu ainult kadedusest ja pahasoovlikkusest või mõnest muust säherdusest vastikust omadusest, — <i>Dieu m'en garde!</i><note place="end" n="20"><p>jumal hoidku mind selle eest (pr k).</p></note> Tükis on kohti, mille kordaminemist ei saa salata, kuigi ta nõnda kangesti idealiseerib, et ta oma ilmumisega seda punast lõnga, mis tervest tükist läbi käib, veel mõnda aega oleks võinud varjul hoida kurja kaasaja eest, mis, nagu teada, ideaali ikka ketserluseks kuulutab. Aga see on täiesti salajane era-arvamine, papa, üksi Teile usaldatud. Ise otsust anda! Teie saate ju näha. Jakobiinid<note place="end" n="21"><p> Prantsuse revolutsiooni aegse Jakobiinide Klubi liikmed, kes pooldasid kodanike täielikku võrdõiguslust; siin: Carl Robert Jakobsoni poolehoidjad.</p></note> võtavad ta suure furooriga vastu, see on kindel, aga kas ta päris rahvatükiks — ei, ma olen vait!</p>
<p>Taevakene, esmaspäeval ma alustasin, täna on kesknädal ja kuu on jälle ammu juba hallide looride taga peidus: küllap ta arvab, et teda sealt takka ei leita? Jajah, temal on ses tükis palju sarnasust Teiega, papa. — Teie teete mõnikord ka säherduse kibekurja näo — brrr! Rumalus! Kes seda usub, maksab ühe taalri<note place="end" n="22"><p>Saksa kõnekäänd <i>Wer’s glaubt, zahlt einen Thaler</i>.</p></note> või rohkem, sedamööda kuida lugu on. Kuule, kuida puud kohavad ja rohkete piiskade pärast kaebavad ja siiski minuga kaasa rõõmustavad, et ma nendest koos puudega jälle osa võin saada — isegi kodumaa torm ja sadu, teie ettemõtlematud, kosutate südant, ja sina, armas vana pärnapuu, minu usaldusemees, kes me koos aastaid otsa rõõmu ja kurvastust jaganud oleme, küllap sina peaksid seda teadma! Ah, kui kaua vestsid sina, ja mina ei võinud sellest midagi kuulda, tuul oli loid ja väsinud ega kandnud ühtki hingust üle mere — või oli ta üks võõramaa kadekops? Aga nüüd on ju kõik hästi! <i>Kodu, kodu!</i></p>
<p>Kulla papa, armas, helde, tuhandeks armas sõber, seesinane Lydia läkitab Teile sügisetuulega terve kimbu kevadiselt sooje tervitusi, need tahavad teada, kuida <u>Teile</u> puhkuseaeg mõjus ja kas Teie ka ilusasti tänulik olete selle eest, et tohtisite vahepeal koju isamaale jääda! Ma annan Teie armsatele kätele suud ja tunnen rõõmu tulevikust, mis meid võib-olla lubab jälle teineteist näha, vist mitte Võrus; küll aga lootuse järgi <u>siin</u>, eks ole? Siis, ah ei, juba varem, on mul Teilt midagi <u>paluda</u> ... aga sellest omal ajal! Vahepeal mäletage sõbralikult oma koolilast</p>
<p>Lydiat.</p>
</body>