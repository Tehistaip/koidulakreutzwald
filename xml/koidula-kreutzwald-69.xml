<?xml version="1.0" encoding="UTF-8"?>
<body>
<h2 author="KOIDULA" number="69">69. KOIDULA KREUTZWALDILE.</h2>
<source>EKM EKLA, f 63, m 1:2, l. 35</source>
<p><i>Lehekuu 9. päeval [18]70.</i></p>
<p>See ei ole viisakas, papa <i>Viru laulik</i>, eks? See on üsna ilma viisakuseta, igasugusele vormile ja heale kombele risti vastu: ma ei oota Teie vastustki ära, ei võta mõtetki, et seesinane loidus kirjavahetuses, millele Teie mõnda nädalat ruumi andnud, miskist muust kui ajapuudusest võiks tõusta! Ah, südamepapakene, mis pean ma tegema? Õues on ju kõik haljas! "Die Ouellen erklingen, die Bäume rauschen all: mein' Herz ist wie die Lerche und stimmet ein mit Schall!"<note place="end" n="1"><p>Tsitaat Emanuel Geibeli luuletusest "Der Mai ist gekommen" ("Mai on ju tulnud"). Tõlkes: Nüüd vulisevad lätted, puud kohisevad kõik, mu süda on kui lõoke, käib kaasas tema hõik.</p></note> Lõokesed on linnud, kes hoopiski konventsiooni ei pea, ainult seda teavad nad ikka, kui kevad käes on — seal ei tõuse ühtki kahtlemist, püüdku see tulla ka kõigest väest! Need helkimisega läbipõimitud pungi paisutavad päevad kannavad eneses niisugust meelt-mõtet võitvat väge, et iga vaene süda peab alla andma! Aga mispärast teen ma just <u>Teid</u>, Teid, vaene papa, oma ülevoolava tundmuse piksevardaks? Jah, tean ma siis seda isegi! Mõnikord ma küll ei saa aru, mispärast ma nende säravate, rõõmsate nägude hulgas, kes kõik ärkavale elule vastu naeratavad, sootuks vait ja keeletuks jään ning ühtki sõna ei leia kõige selle kohta, mis mind põue sügavuses ometi nii vägevasti liigutab — ma lähen kärsituks, kui kuulen seda rikkalikult väljavalatud ilu analüseerivalt kiidetavat, kõnelda ma temast ei taha, ainult näha ja kuulda ning hinge sisse juua kõik need lõhnad ja värvid ja vormid! "Wie bist du doch so schön, o du weite, weite Welt!"<note place="end" n="2"><p>Tõlkes: Kuis oled sa nii kaunis, oh avar, lai maailm! — tsitaat Geibeli nimetatud luuletuse lõppstroofist.</p></note> Igal pool, igal pool kõlab see sõna mul kõrvus! Papa, nüüd tahaksin ma reisida! Esmalt Teid näha ja siis välja sinna "kaugesse laia" võõrasse, naervasse, haljendavasse, puhkevasse maailma — kõige mõnusam oleks, kui saaks Teid kaasavõtmiseks ära röövida — ah, papa, kui ilus see oleks! Kui ma üksnes teaksin, kuida? See'p see on! Kui Teie, minu Viru laulik, ometi väheks ajaks, üsna üürikeseks siia saaksite tulla, üheks päevakski või — minuga saab tingida, sest takkajärele manguksin Teilt ikkagi rohkem välja — või mõneks tunnikski! Ma olen juba tihti oma pead vaevanud sellega, missuguse Võru traavlijuhi hoolde ma Teid salaja peaksin andma — aga mis see aitas! Lesknaisel oli hõlbus; kui mina ka saaksin papa üürikeseks ajaks <i>tedremunaks</i> või <i>kanapojaks</i> moondada, siis peaks ta varsti siin olema, nõnda et ma pärast nagu kasuema võiksin küsida: <i>Kas "kuu on ehk kas päike ehk kas ehatütar noori?"</i><note place="end" n="3"><p>Vihjeid "Kalevipoja" I loole, kus "Lääne lesk" leiab karjateelt kana, tedremuna ja varesepoja. Kahest esimesest kasvanud Salme ja Linda on pruudiehtes nii ilusad, et kasuema neid ära ei tunne, vaid hüüab: "Kas see kuu on, ehk kas päeva, / Ehk kas ehatütar noori?"</p></note> Sootumaks mitte, selle üle ei tule hoopiski muiata — <i>kuu</i> ja <i>päike</i> ja <i>ehatütar</i> jäävad selle <i>factumi</i><note place="end" n="4"><p>fakt, tõsiasi; sündmus (ld k).</p></note> kõrval sootuks tahatippu! — Meil on selle tarvis juba pisuke vandenõu peetud, meil teistel, aga ilma Teieta, papakene, ei saa me ju selle asjaga õigeks! Kui nad eile jälle — pärast pikemat vaheaega, mis tuli haigusest ja lihavõttepühadest — siin laua ümber koos olid, need <i>"Kalevipoja" uurijad</i>, siis pidi isegi Hurt nõusse jääma, et <i>"kõigest ilma tohtrihärra enese abita võimalik ei olevat õiget aru saada"</i>. — Keegi võttis küsimuse üles: "Kas dr. Kreutzwald tuleks, kui meie temalt seda paluksime?" Elav diskussioon. "Tema on liialt töös kinni praegu," kinnitas Hurt. — "Ja ei hakka selle asja pärast kindlasti mitte vaeva nägema," lisas üks teine härra. — "Aga meie kõik ei või ju ükshaaval teda piinama minna ega tohi talle ka <i>in corpore</i><note place="end" n="5"><p>terves koosseisus (ld k).</p></note> kaela peale langeda!" — "Ja kirja teel ei lähe see ometi ka mitte ning siis ei näe meie ju teda ise ja see on ometi selle loo juures üks peaasi, võib-olla kõige tähtsam!" Lõpuks oli 8 härra kohta 8 lahkuminevat arvamist. Ma olin üsna vait, ma teadsin, et minu aeg tuleb. Viimaks, kui araks löönud meelel oli sellele lõppotsusele jõutud, et tagaigatsetu ikkagi ei tuleks ja et "ta vahest võiks säärase palumise ettetoomist üleüldse liigjulguseks arvata" ja et vastuseks nina peale saamise eest tuleb end ometi hoida (meesterahvad, papakene, on oma uhkuses ka igal pool ühte moodi!), — siis lasksin ma oma tagasihoidlikku häält nõnda kuulda: "Et härrasid võimaliku nina peale saamise ja sellega seotud vastiku tundmuse eest hoida" — kuida nad kõik kuulatasid! — "olen ma valmis täiesti eraviisil ja ilma Teie kõigi teadmata papale Võrusse kirjutama" — imestus ja hea meel minu julguse üle — "ja kõiki naisterahvariukaid, mida ma aga oskan, meie sihile jõudmiseks tarvitama! Teie ei tarvitse sellest midagi teada, aga teie kõik saate aru, et kui "raske temp on õnneks läinud", siis papa on <u>minu</u> külaline ja mina teile oma südamepapakest väga tungiva palumise peale ainult üürikeseks ajaks luban!" Teie saate sest aru, oma eilse kõne edu peale olen ma veel tänagi uhke. Ja Teie näete, papa, ma pidasin sõna, ma tarvitasin seda läbi ja läbi naisterahvalikku kavalust, et jutustasin Teile terve loo ära — kõige armsam papa, nüüd aidake mind! Kui Teie eneselt nt üheainsa taevaminemisepüha saaksite ära varastada — selle pisukese pettuse eest paluksime Teile <i>Vanaisalt</i> kaks korda niipalju aastaid välja! Ma tingisin õhtust osavõtjate käest lubaduse välja, et nad sest asjast kindlasti vait on, mulle tundus, nagu oleks, nii nagu vanas saagas, "vaikimine õnnelikkude jumal"<note place="end" n="6"><p>Pole teada, millise saagaga Koidula tsiteeritud metafoori ühendab, samas sõnastuses esineb see aga Schilleri näidendis "Maria Stuart" (2. vaatus, 5. stseen).</p></note> ja nagu võiks seega ka neile, kes Teie tulekut soovivad, ootamatut rõõmu valmistada. Südamepapakene, olge halastaja ja — lubage! Taevaminemisepüha või nelipühad, papa, eks?<note place="end" n="7"><p>1870. a oli taevaminemispüha 21. mail ja nelipühad 31. mail ja 1. juunil.</p></note> Ma tahtsin oma mõlema vennaga ja oma õega, mamma saatel, nelipühiks mägedesse<note place="end" n="8"><p>S.o Võrumaale Haanja kõrgustikule, vrd kiri 59.</p></note> sõita: me viime Teid siis jälle koju, taadikene! See pole tühi kõnekõlks, et minu armsate ja tuttavate inimeste hulgas, kes papa Kreutzwaldi tunnevad, <u>ühtainustki südant</u> ei ole, kes tema siiajõudmise üle rõõmus ja õnnelik ei oleks! Ja kas ma pean veel kirjeldama, mäherdust õnne see Teie vallatule koolilapsele tähendaks? Minu siinne papa naerab küll, kui minu lootustest kuuleb: "Ära ole lapsik! Küll sa näed, sest ei tule midagi välja! Eks sa ole kuulnud: <i>"Rõõm ja mure kaksikvennad!"</i>?<note place="end" n="9"><p>Tsitaat "Kalevipoja" "Sissejuhatusest".</p></note> (Just need sõnad on <i>"Papa Postimehe"</i> ära teinud.) Aga mina ei jäta nii kergesti lootust. Teie peate nimelt teadma, kallis sõber, et ma nõid olen, päris tõeline nõid; ma nõiun viimase sõnumiku tasa ja mõista andes öeldud vaigistamisesõnadest endale kokku ühe kindla, tugeva, uhke kantsi. Kui armas ja hea olete Teie, papa, et mulle seks materjali andsite! Sellepärast — tulge, tulge! <i>"Kalevipoja"</i> jalge ees on ring tähelepanelikke, kummardavaid õpilasi, kes tahaksid kunstiteose mõnegi arhitektoonilise vormi kohta seletust paluda ehitusmeistrilt endalt ja talle lapselikus aukartuses ustavust tõotada! Ja mina, papa, ja — mina?</p>
<p>Eile kirjutasin ma Berliini, pikem vaheaeg tuli mul täita. Ütlesin professorile, et ma Teiega sootuks mitte rahul ei ole ja et ma kade olen kõigile neile patsientidele, — tõepoolest, seda ma tegin! Minule tunduks: see lausa paras, kui tema Teid sellepärast nagu kord ja kohus käsile võtaks, minu meelest oleks see professorist väga armas. — Siversilt tuli eile hommikul Zürichist üks kiri — vaimustus Alpidest ja nende isikute nimetamine, kellega ta oma reisi peal kokku juhtunud. Pariis, Köln, Darmstadt, Frankfurt, Strassburg, Mühlhausen, Zürich. Seda Teie teate, et ta materjali kogub Goethe sõbra Reinhold Lenzi<note place="end" n="10"><p>Jakob Michael Reinhold Lenz (1751—1792), saksa (näite)kirjanduse radikaalseid uuendajaid, "tormi ja tungi" keskseid ja mitmekülgsemaid autoreid Goethe kõrval, esimene kutseline Balti kirjamees; koolipõlves elas Tartus, hiljem Saksamaal ja Venemaal.  Vt ka V. Aabrams, Tähtede kohal on teistsugune filosoofia. Järelsõna. — J. M. R. Lenz, J. M. R. L. Tallinn, 2003, lk 457—541.</p></note> eluloo ja "tormi ja tungi" perioodi kujutamise tarvis? "Siin Zürichis püüan ma nüüd Lavateri<note place="end" n="11"><p>Johann Caspar Lavater (1741—1801), šveitsi-saksa kirjanik-müstik, elukutselt vaimulik Zürichis; kuulus "tormi ja tungi" liikumise kirjanike ringi.</p></note> pärandust läbi vaadata."<note place="end" n="12"><p>Tsiteeritud Jegór von Siversi kiri Koidulale pole säilinud.</p></note> Tema tagasitulekutee puudutab vist ka Tartut.</p>
<p>Kui Teie siia tulete, papakene, siis neist õige huvitavatest notiitsidest pikemalt. Näete, minu <i>Viru laulik</i>, Teie ei tohi mind õieti koguni hädasse jätta: mis siis inimesed sest peavad arvama, et mul oma kõige armsama ja parema sõbra peale nii pisut mõju on! Nõnda ei või, südamepapakene, nõnda koguni ei või! Kui Teie seda ei tee, saate näha, et karistus kannul käib! Ja õige see karistusest oleks!</p>
<p>Hüütakse kolmandat korda: "Kas sa ei ole veel valmis? Kell näitab varsti üksteist!" Papa, kas ma näen <u>peatselt</u> neid armsaid kurbi silmi, <u>peatselt</u>? Mida võin mina selleks teha, mina ise? <u>Kõik</u> peab sündima, kõik mis Teie aga soovite: olge nende sõnade peale julge, kui Teil on midagi vastu öelda — see on ju ikkagi võimalik!! Motiivi, mida <u>ilmvõimata</u> pole kõrvale koristada, ei tunnista me maksvaks, mina veel kõikidest vähem!!!</p>
<p>Jumal hoidku Teid — ja heitku veidi nõusse meie soovide ja plaanidega — palun, papa, palun!</p>
<p>Teie Lydia.</p>
</body>