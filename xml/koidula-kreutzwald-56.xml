<?xml version="1.0" encoding="UTF-8"?>
<body>
<h2 author="KREUTZWALD" number="56">56. KREUTZWALD KOIDULALE.</h2>
<source>EKM EKLA, f 59, m 1:6, l. 30</source>
<p>Võrul, 30. novembril 1869.</p>
<p>Minu armas ja armastusväärne tütreke! Tunnistuse märgiks, et mina tühipaljas sedapuhku veel elavate kirjast maha ei ole kustutatud, lubage mul Teie <u>lihasele</u> isale üht ülesannet Teie lahkel vahetalitusel ette kanda. Eile õhtul laskis proua Bergmann mind paluda, et ma <i>Postimehe</i> toimetusele teada annaksin, tema mees olevat Võrult lahkunud ja Pihkvasse asunud, kuhu ka tema ise mõne nädala pärast järele läheb, nõnda et edaspidi Bergmanni kaudu enam <i>Postimeest</i> tellida ei saa. Minu arvates oleks kõige kohasem isik selle asja jätkajaks siinne kaupmees Johannson, kes ka eesti raamatuladu peab, turu ääres elab ja maarahvaga alatasa kokku puutub. Härra Johannsohnile võin mina kõige parema tunnistuse anda ja arvan ka, et ta nõus oleks seda asja enese peale võtma; sedamööda siis laske oma härra isal korraks tema ukse pihta koputada.</p>
<p>Taevas teab, kunas ma küll nõnda kaugele jõuan, et Teie armsale kirjale vastata saaksin, lähema kahe nädala jooksul pole see vist küll võimalik. November on mind raudahelatega ametisse köitnud, sinna juurde tuleb veel koguni tüütu hambavalu, mis mu niigi napid unerahu tunnid sootumaks röövib. Vahepeal on kogunenud suur hulk kirju, mis kõik vastust ootavad ja veel mõnd aega ootama peavad. Igatahes niipea kui käed kütkest pääsevad, peab Teie epistel kõige esmalt vastuse saama.</p>
<p>Huu! mu lapsuke, oli see alles kõue kärkimine, mis Teie seal minu vana patuse pea kohal lahti lasite! Õnneks polnud need küll tulivälgud, sest uimaseks nad ju põrutasid, kuid lausa maha just ei löönud: helde jumalanna, kes neid piksenooli virutada võttis, oli noolte otsi enne armastuse palsamiga võidnud, et haavad valu ei tooks. — Kõige raskem oli aga tagantjärgi moraalne kassiahastus, et ise oma peru meelega kogu selle tormi esile olin mananud. — Noh, olgu ses tükis kuida tahes, mulle jääb ikkagi see kindel lootus, et kui ma ükskord kogu Teie kirja vastamisega hakkama olen saanud, praegune <u>tingimisi</u> saadud, kättevõideldud andeksandmine ka tõsiseks andeksandmiseks muudetakse. Teie hea süda ei malda kuigi kaua pahane olla, ei, tõepoolest mitte, mina tunnen seda südant ehk pareminigi veel kui tema omanik ise, kes omaenda asjus kohtumõistjaks hakates koguni harva nõnda erapooletut otsust saaks anda nagu objektiivne pealtvaataja. — See pole muud kui vana paha harjumus, kirjavahetusest teiste mõtteid sedaviisi välja noppida, nagu oleks neist <u>võõriti aru saadud</u>. Minule oli Teie kirja mõte täiesti selge, Teie tahtsite mulle kiidukõnet pidada, et nõnda paljude arstide hulgas üksainus Kr[eutzwald] on — et aga seda ärateenimata ülistust tagasi tõrjuda, väänasin ma selge mõtte kõveraks ja andsin Teie sõnadele meelega hoopis võltsi tähenduse. Teie kirjast nägin ma aga paraku liiga hilja, et Teie minu sõnu <u>täiesti tõsiselt</u> olite võtnud. Andke andeks, mu armas laps, mul polnud pisematki tahtmist Teile kuidagi haiget teha! — Järgmine kord räägime sest asjast pikemalt. Täna veel ainult paar sõna Teie kirja saatuse kohta, mis kõige ettevaatuse kiuste ometigi — <u>lahtivõetult</u> minu kätte jõudis. Postkontoris oli ümbrikul "<i>poste restante</i>"<note place="end" n="1"><p> nõudmiseni (pr k).</p></note> tähele panemata jäetud ja kiri koju toodud. Lõuna ajal koju tulles leidsin ma lahtivõetud kirja eest, mis järgmiste sõnadega minu ette lükati: "Sina ootasid Alexise (meie poja) käest kirja, siis arvasin ma, et see venekeelse aadressiga siin tema käest on ja võtsin ümbriku lahti." Sõnalausumata pistsin ma kirja taskusse ega ole ka pärastpoole sel puhul sõnagi vahetatud; lühidalt, majarahu jäi sedakorda rikkumata. —</p>
<p>Minu silmanägemine on märksa parem ja läheks kindlasti üsna heaks, kui ainult päevad pikemad oleksid, tulevalgel sugugi lugeda ega kirjutada ei pruugiks ja et ka rohkem unerahu saaks. Novembrikuus oli mul, nagu öeldud, koguni palju tegemist, hospidal haigeid täis tuubitud, erapraksises harukordselt palju abitarvitajaid ja kõige viletsamate teede juures mitmedki õige väsitavad maalesõitmised. Kui Te sinna juurde arvate veel kõik arstlikud kirjutamised aruandeaasta lõpul, — mis vältab 1. detsembrist 30. novembrini, — siis saate aru, missugune koguni tarblik asi säärane korraldus oleks, kui inimese võimuses seisaks ennast teatavatel aegadel kaheks või kolmeks eksemplariks jagada.</p>
<p>Tervitades ja moondamata armastuses</p>
<p>Teie vana truu sõber</p>
<p>Kreutzwald.</p>
</body>