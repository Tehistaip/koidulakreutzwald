<?xml version="1.0" encoding="UTF-8"?>
<body>
<h2 author="KOIDULA" number="6">6. KOIDULA KREUTZWALDILE.</h2>
<source>EKM EKLA, f 63, m 1:2, l. 4</source>
<p><i>Tartus, 3. näärikuul 1868.</i></p>
<p><i>Austatud härra!</i></p>
<p><i>Ehk mul küll rohke töö neil päevil palju hingamiseaega ei anna, siiski ei taha ma sedasinast raamatukest ilma seletusesõnakeseta Teie silma alla läkitada: temal on seda tarvis.</i><note place="end" n="1"><p>Kõne on Koidula luuletuskogust "Emajõe ööbik", mille ta koos käesoleva kirjaga Kr-ile saatis.</p></note> <i>Minul aga, austatud härra, minul on kaebust oma Viru lauliku peale ja palun Teid meie vahel kohtumõistjaks heita!</i></p>
<p><i>Teie viimatsed kirjasõnad olid nii lahked minu vastu, et juba lootsin, seekord peaks kõik korra mööda sündinud olema, — korraga:</i></p>
<p><i>"Oli Teie <u>mitmekordne kiidetud</u> austus Viru lauliku vastu <u>pisemal osal</u> südamest välja idanenud, siis võis tema vistist loota, et Teie seda ohverdamist üleliigseks ei oleks võinud pidada, kui temale ühe eksemplari oleksite saatnud."</i></p>
<p>Oh seda rasket sõna!</p>
<p><i>Kas Teie ei peaks leidma, austatud härra, et see kibe, kibe ja valutav sõna on? Kui teda nii kibedaks <u>mõteldud</u> olevat tahtsin arvata, kui ta <u>üteldud</u> oli, siis ei oleks ma küll elades enam julgenud oma Viru lauliku poole kirjasõnaga ligistada</i><note place="end" n="2"><p>s.o ligineda.</p></note><i>. Eks igaühele oma jagu uhkust südamesse pole istutatud, ja siin hakkas ta kaunis valjusti kõnelema! Iga sõna on kergem kannatada kui see sõna "valelik!", olgu ta ka õilmetesse mässitud. — Minu arvates ei ole kellelgi inimesel seda õigust loodustega, mida ta ise igapidi kõlblikuks ja laitmataks ei tohi pidada, teistele neid läkitades või andes võtjate pikka meelt ja kannatust katse alla heita. Ja mina pidin julgema <u>iseenese</u> kohal selle aru vastu, mida kord õigeks arvan, eksida? Tõesti, nii liig julgeks ei olnud Teil õigust mind pidada! "Kiidetud austust" oleksin "pisemal osal" sellega küll tunnistanud, — minu südames juurduvat tõsist austust ei mitte!</i></p>
<p><i>Kui ma siiski täna selle aru vastu süüdlaseks heidan Teid paludes: "Võtke pakutud puudulist ja ilu tarvitajat raamatukest lahkesti vastu", — siis palun Teid ühtlasi ülemal tähendatud, Viru lauliku enese kirjast võetud sõnu minu vabanduseks meelde tuletada, kui mõne suust või silmist imetledes kuulete hüüdvat: "Kuida ulatab niisugune puuduline töö dr. Kreutzwaldi kirjutuselaua peale?"</i></p>
<p><i>Teile õnne ja rahu soovides</i></p>
<p><i>Teie</i></p>
<p><i>tõsine austaja Lydia Jannsen.</i></p>
</body>