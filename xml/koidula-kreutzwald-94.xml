<?xml version="1.0" encoding="UTF-8"?>
<body>
<p><h2 author="KREUTZWALD" number="94">94. KREUTZWALD KOIDULALE.</h2></p>
<source>EKM EKLA, f 59, m 1:6, l. 4</source>
<p>[12. juulil 1873.]</p>
<p>Kui Teie oma sõbraliku kirja<note place="end" n="1"><p>Ka siin mainitud Koidula kiri pole säilinud.</p></note> peale aprillikuu algusest kuni siiamaani vastust ei ole saanud, siis kuulete täna, et sel viivitamisel muud iseäralikku põhjust ei olnud kui asjalugu, et minu suvevaheaeg alles eile algas. Selle vaikimise peale on koguni kurjasti tormi joostud, seda on küll nii oma- kui ka välismaa mehed pommitanud, kuid ilmaasjata, tänini ei ole veel ühelgi korda läinud müüri sisse auku lüüa. Nende vägivaldsete kallaletungimiste kõrval ei puudust olnud pahandamistest ja pilkamistest, süüalust on võetud ilma üle kuulamata hukka mõista. Ka Teie, mu armas laps, tohiksite sealjuures osaline olla, kuigi Teie kirjas seda teravat kibedust enam ridade vahel kui kirjas endas leidub. Peale selle olete isegi võõral maal minu vastu kaebust tõstnud, ühe vana armsa sõbra minu kallale ässitanud, kes halastamatult minu vana nahka vemmeldab.<note place="end" n="2"><p>Kõne on Wilhelm Schottist, kes oma kirjades Kr-le 18. aprillist ja 6. maist 1873 (ukj) Koidulale kirjutamise vajadust temale meelde tuletas.</p></note> Säärases olukorras ei paneks ma sugugi imeks, kui Te varsti heaks arvaksite ka oma härra ja abikaasa minu kallale ässitada! Et tema tänini veel mängulavale pole ilmunud ega karistaja osasse heitnud, näikse mulle üsna arusaamatu. Mitu nädalat väldanud haigevoodi järel nõnda <u>terava</u> sulega kirjutada oleks võinud Teile küll tõve uuesti tagasi tuua. Aga "karistus peab olema", "õnnetu pakike" jääb saatmata. Patuoina pähe ettenihutatud "austatud proua doktor" peab kotiriided seljas ja tuhka pähe riputades nagu kord ja kohus pattu kahetsema, enne kui temale see armutegu osaks saab. "Kas Te mulle selle tülina andeks annate, mis ma Teile teen?" küsib proua <u>Teravsulg</u>, mitte ära vahetada preili Spitzederiga Baierist, kes rahast seda teeb, millest — nagu üks legend jutustab — Looja kord maailma olevat teinud.<note place="end" n="3"><p>Adelheid Luise (Adele) Spitzeder (tõlkes Teravsulg) — näitlejanna Münchenis, teenis enda asutatud pangas püramiidskeemi abil suuri kasumeid, arreteeriti 1872 süüdistusega klientide raha väärkasutamises.</p></note> See aga läheb mulle täna just niisama vähe korda kui too Teravsulgki; minu kaitsesõda käib Teravsule vastu, kes asub Soome silla ligidal, mille Kalevipoeg olevat ehitanud. Nad mõlemad (Teravsulg ja austatud doktoriproua) teevad näo, nagu kahtleksid nad, et ma tungiva asjatalituse pärast märtsi hakatuses Tartus käisin.<note place="end" n="4"><p>Vrd Kirjavahetus IV, lk 320.</p></note> Sellest hoolimata olen ma valmis tunnistajate varal tõendama ja tarviduse korral vandega kinnitama, et ma päev pärast lihavõttepühi teisegi säärase reisi selsamal põhjusel sinnasamasse pidin tegema. 1873. aasta on mulle üsna "pöörane aasta"<note place="end" n="5"><p>Pööraseks aastaks (<i>das tolle Jahr</i>) nimetati Saksamaal revolutsiooniaastat 1848.</p></note> olnud, nagu neid eelkäinud neljakümne hulgas, mis siin elatud, veel ühtki pole olnud. Poole aasta töökoorem trumpab üle kõigi aastate keskmise tööhulga, s.t muidu 12 kuu peale jaotatud töö tuli tänavu poole aastaga ära teha. Kui kuu aja eest silmapiir pisut selgemaks hakkas muutuma, sundis reisulust üht sõbrast ametivenda<note place="end" n="6"><p>s.o Võru kreisiarsti Trojanowskyt.</p></note> Viini väljanäitusele minema, oma ametitalitused jättis ta äraolemise ajaks minu kaela. Tunaeile õhtul jõudis ta tagasi ja täna pealelõunat leiate mind kirjutuselaua taga käesolevat lehekest kritseldamas. Nüüd, kus Te asjaloost õige pildi olete saanud, austatud proua Teravsulg, söandan Teilt küsida, kas Teil õigust on vanainimese kohta nõnda kibedat otsust anda, nagu Teie hiljuti tegite?!</p>
<p>Üks asi saab mulle ikka selgemaks, mida rohkem Teie sõnade üle järele mõtlen: Teie pidite küll oma haiguse ajal vist ajuti palavikus jampsima ja need palaviku jampsitused paranemise perioodi üle kandnud olema, muidu jääb mõni Teie sõna mulle arusaamatuks. Nt ütlete Teie, mina olevat Teie peale pahane, et Te mehele läksite; ja peaaegu sellesama hingetõmbamisega öeldakse jälle, see olevat minu mõjul sündinud, et Teie oma endise otsuse muutsite ja naisterahva eluülesannet täitsite. See viimane kõlab ju nõnda (ärge pange pahaks!), nagu peaksite mind üheks sääraseks, kes Teie abielu sõlmitamisel endale kasukat oleks tahtnud teenida.<note place="end" n="7"><p>Saksa kõnekäänd <i>den Kuppelpelz verdienen</i> 'kupeldamiskasukat, s.o abielusobitaja tasu teenima'.</p></note></p> See oli umbes kolme aasta eest, kui Teie oma proua ema ja õe-vendadega Võrult läbi sõitsite ja Teie, nagu ma arvan, naljatamisi meheleminemisest juttu tegite ja küsisite, mida tütarlaps peaks tegema, kui tal kaks kosilast on, kelle hulgast A. juba kindla elujärje peal, B. aga alles seda otsib. Minu vastus käis nõnda: kindel elujärg on küll koguni kena asi, siin aga mitte mõõduandev; tütarlaps peab oma südame läbi katsuma, kas teda A. või B. tugevamini ligi tõmbab, sest see olevat, nagu vanasõna ütleb, saatuse hääl. Kui Te abielusse heidate, lisasin ma juurde, siis käige oma südame juhatust mööda ja jätke kõik muud asjad kõrvale.<note place="end" n="8"><p>Vt kiri 84.</p></note>
<p>Võib-olla ei leita ühtki teist inimest, kes Teie vastu nõnda otsekohene on olnud kui mina; et Teile lahkumine Tartust ja Liivimaalt raske oleks, seda ütlesin ma Teile samuti. Teie olite oma juurtega liialt tugevasti Eestimaa pinda kinni kasvanud, pealegi on Teil liialt rohkesti luuletaja-loomust, mis tulevikupiltide ettemaalimisel sinna tahes-tahtmata nii mõndagi ideaalset hulka segas. Ideaal ja reaalsus sünnivad harva kokku; kui esimest on liiga ohtrasti võetud, siis muutub teine vaeseks. Jah, mu laps, niisuguseid arvamisi tõin ma tihtipealegi kuuldavale, kuidas Teie aga mind sellepärast "iseloomuks täis vastuoksusi" võite nimetada, see jääb mulle arusaamatuks; üks meist peab eksinud olema, kas Teie või mina tühipaljas. Hoolimata minu iseäralikust austusest Teie vastu ei saa ma Teie sõnu ometigi <u>ilmeksimatuks</u> pidada, kui ma aga katoliku usku oleksin ja <i>ex officio</i> peaksin oma põlvi ühe säärase autoriteedi ees painutama, siis teeksin seda hoopis parema meelega ühe viitse-jumalanna kui Rooma viitse-jumala<note place="end" n="9"><p> s.o paavsti, kes oli ilmeksimatuks tunnistatud; vt kiri 82, viide 9.</p></note> ees, isegi kui jumalanna oleks ekslikum kui seesinane jumal. Leppige selle elumärgiga. Elage hästi, tervitage minu poolt oma härra abikaasat, oma armast õde <i>etc.</i> ja hoidke mulle <i>soe paigake ahju ligidal pärast kui ennegi!</i></p>
<p>Teie</p>
<p>Teid austaja Kreutzwald.</p>
<p>Võrul, 12. juulil 1873.</p>
<p>Kui Te mulle ükskord vastate, siis kirjutage, palun, aadress vene keeles!</p>

</body>