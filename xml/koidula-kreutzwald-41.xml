<?xml version="1.0" encoding="UTF-8"?>
<body>
<h2 author="KREUTZWALD" number="41">41. KREUTZWALD KOIDULALE.</h2>
<source>EKM EKLA, f 59, m 1:6, l. 22</source>
<p>[2. septembril 1868.]</p>
<p>Võtke vastu minu kõige otsekohesem tänu siiasaadetud raamatute eest, mis üleeile minu kätte jõudsid. Paraku ei saa neist aga paari lähema nädala jooksul juttugi olla, sest et mul hädalised tööd <i>ex officio</i><note place="end" n="1"><p>ametlikult, ameti poolest (ld k).</p></note>käsil on. — Minu vana paindumatu sulg ei luba mul Teie kirja tseremoniaalset pealkirja niisamasuguste sulekriipseldustega vastata; kui Teie seda aga tingimata nõuate ja tarvilikuks peate, siis tahan püüda ses tükis Teie soovimist täita! — Koguni kahju, et Teie [raamatute] mittesaatmise pärast nõnda rasket südametunnistuse piina olete tundnud, mina ei oodanudki selle lubamise täitmist, kuna ju Teie siit lahkumise tund "igavest äraunustamist" näis tähendavat. — See on ärateenimata lahkus, kui Teie vaevaks võtate minu käekäigu järele küsida, vaevalt küll maksab selle kohta midagi pärida. Noh, kui Teid just huvitab, siis võin Teile teatada: minu <u>ihulik</u> tervis on sedapuhku hea, kõigest muust lubage mul vaikida. Teie olete sel puhul jällegi rohkem sõnu teinud kui asi väärt ja teate ometi saadud tunnismärkide varal, kui vähe mina sõnadetegemist armastan. Kõige pisemgi lihtne tegu kaalub enam kui kümme tuhat sõna.</p>
<p>Niipea kui mul võimalik on <i>Jututoad Postimehe</i> aastakäikude sees läbi vaadata, peate oma kvartandid tagasi saama, kuid vaevalt küll enne eelpool nimetatud tähtaega. Heameelega ostaksin ma aega raha eest, kui mulle keegi ainult juhatada teaks, kus seda müüakse.</p>
<p>Blumberg on arvatavasti — nagu ma temale nädal tagasi ülesandeks tegin — Teie härra isale teatanud, et härra Veskel meie toetamist esialgu enam vaja ei ole. —</p>
<p>Kõige suurema rutuga</p>
<p>alandlikult tervitades</p>
<p>Kreutzwald.</p>
<p>V[õrul],</p>
<p>2. septembril 1868.</p>
</body>