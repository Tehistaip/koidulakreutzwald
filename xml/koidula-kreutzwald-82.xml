<?xml version="1.0" encoding="UTF-8"?>
<body>
<h2 author="KREUTZWALD" number="82">82. KREUTZWALD KOIDULALE.</h2>
<source>EKM EKLA, f 59, m 1:6, l. 41</source>
<p>Võrul, 28. [märtsil] 1871.<note place="end" n="1"><p>Kr. on käesoleva kirja ekslikult dateerinud 28. aprilliga, sisu järgi ("esimesel lihavõttepühal" jm) on see kirjutatud ometi 28. märtsil; seetõttu siin daatum muudetud.</p></note></p>
<p>Täna, esimesel lihavõttepühal, minu armas tütreke, tahan katsuda ennast pühade meeleolusse seada, s.t kui see mul ainult korda läheb, et Teile pärast pikemat vaheaega jälle kirjalikku elumärki anda, seekord aga ilma paksu <u>sapita</u>! Peaks seda lahjendatud kujul ometigi tahes-tahtmata minu sulge nõrguma, siis ei pruugi karta, et mõju nõnda terav ja kahjulik oleks. Aga laps, mis pean ma sellest arvama, et Teie juba oma noores eas minu pahad kombed omaks olete võtnud ja nõnda varakult kogu jooksvatõve kursuse läbi tahate teha? Ma arvan, vanemas eas, kui elupäikese kiired juba jahtuma löövad, oleks Teil aega küllalt olnud säherdusi asju tundma õppida. Vaadake ette! Kui see vaenlane Teie juures võimust võtab, siis võib ju Teiegi sapirakk harilikust suuremaks paisuda ja säärane lugu juhtuda, et Teile ühtlasi ka "sapine" tüdruk öeldakse ja Teie siis seda nimetust pahaks paneksite, sest et naisterahva loomus ju algusest peale hoopis õrnem ja tundlikum on kui meil, meestel. Minule ei teinud see hoop aga põrmugi haiget ega jätnud isegi punetavat märki järele, sinistest vorpidest pole muidugi juttugi. — Kuid keerame nüüd tagasi tõe juurde. Mul oli koguni valus kuulda, et sel ajal, kui mina Teid arvasin kõvasti ameti rakkes olevat, Teie hoopis tõvevoodis piinalist puhkuseaega <u>pidite</u> maitsema. Kes nõnda nagu mina juba pikki aastaid jooksvahaigusega on maadelnud ja seda tõbe igal võimalikul viisil oma naha peal tunda saanud, see teab neist hädadest lugusid laulda, mis just kuigi armsasti ei kõla. Arst manitseb Teid muidugi iga päev: "Teie peate ennast hoidma, et haigus tagasi ei lööks!" Ometigi on see hoopis kergemini öeldud kui tehtud; haige muutubki ettevaatlikuks, kaitseb oma keha flanelli, siidi ja kasukaga, kuid mida rohkem ta neid häid õpetusi täita võtab, seda enam hellitab ta oma keha ära, kuni ta viimaks õnnelikult sinnamaale jõuab, kus ta — nagu lugu minuga on — enam ühtki külalist ettetuppa ei tohi saata, sest et võõra väljaminemise ajal eeskojast külma õhku tuppa tuleb. Niisama vähe tohin ma talvel — kuigi pealaest jalatallani karvakasukasse olen mähitud — silmapilgukski tänaval seisma jääda, vaid pean minuga rääkida tahtjat paluma natuke maad kaasa tulla või siis pean teda ise saatma. Jään ma kas või ainsaks minutiks seisma, siis on selle tagajärjeks piinarikas öö ja kanged liikmed, mis end pikemat aega tunda annavad. — <u>Säärane</u> siis on kõige selle "ettevaatamise" vili. Viimase, ametitalituste poolest raske talve elasin ma üle üsnagi hästi, pärast uut aastat olen pidanud ainult üheks päevaks voodisse jääma, muidu aga olen oma ülesannetega alati hakkama saanud. Ajutised valud pole ju puudunud, kuid, jumal tänatud, need ei ole mind mu ametikohuste täitmisel takistanud. Nüüd, kus aeg kevade poole kaldub, loodan, et lugu kergemaks läheb, vähemalt on minu hospidalis enam kui kolme kuu järel sedapuhku jälle nagu harilikult 32 voodit patsientidega ja talvel lisaks üüritud abiruumid on tühjaks tehtud. Erapraktikas on haigete arv rohkem kui ühe kolmandiku võrra kahanenud ja peale sarlakite ei ole meil praegu teisi taudisid möllamas. Seal siis saab jälle vabamalt hinge tõmmata ja mõnda kuude kaupa unarusse jäetud tegemist ette võtta. Kõige esmalt saavad vanad kirjavõlad tasutud, seejärel üks laulude käsikiri läbi vaadatud, mille keegi <i>Viljandi laulik</i> hiljuti minu kätte saatis palvega, et ma need lehed keele ja õigekirjutuse poolest läbi vaataksin, milleks ma aga tänini mahti ei ole leidnud.<note place="end" n="2"><p>Jutt on Ado Reinvaldi (1847—1922) esimese luuletuskogu "Viljandi laulik" I käsikirjast, mis ilmus trükis Tartus 1872 Gläseri kirjastusel.</p></note> Pealiskaudse läbilugemise põhjal otsustades näikse laulik küll päris looduselaps olevat, kes peale oma emakeele ühtki teist keelt ei tunne. Et tal üsna kindlasti loomulikku annet on, seda ei saa salata; mõned lühemad laulud on ju koguni kenad, aga pikematest tulevad küll nii mitmedki üle parda heita, sest et seal mõnikord üsnagi head mõtted nõnda vesiseks on tehtud, et need nagu rasvalaigud hospidalisupi peal ujuvad. — Ka Teid, mu armas laps, on ühes laulus ülistatud ja ärateenitud loorberiga ehitud. Ma tahan temale nõu anda, et ta selle veel enne, kui teised päevavalgele tulevad, <i>Postimehes</i> avaldaks, sest nagu juba öeldud, on see lauluke päris kena.<note place="end" n="3"><p>Koidulale on kõnesolevas kogus pühendatud luuletus "Koidikule" (lk 13); Eesti Postimehes see ei ilmunud.</p></note> Üks teine pikem, <i>"Laulu kuningas"</i> pealkirjaks,<note place="end" n="4"><p>"Laulukuningas" (lk 14—20).</p></note> näikse minu väeti isiku kohta käivat, on aga nii nõrk, et sellele küll praegusel kujul minu poolt <i>imprimatur</i><note place="end" n="5"><p>võib trükkida; trükiluba (ld k).</p></note> andmata peab jääma. Isamaa-armastuse poolest olete Teie laulikuga ühe vaimu lapsed; kodumaa ja tema <i>"Musta kuube"</i> käivad talle üle kõige. Tõsist püüdmist on igal pool märgata. Ligikaudu poolteist aastat tagasi saatis mulle härra Gläser ühe juba tsenseeritud laulude käsikirja ja palus selle kohta minu arvamist, kas seda trükkida maksaks ja kas vihuke ostjaid leiaks.<note place="end" n="6"><p>Vrd kirjavahetus IV, lk 227.</p></note> Minu otsus käis nõnda: autoril on annet ja ta seisab pisut kõrgemal kui enamik eesti värsitegijaid, ometigi mitte lugejatest nõnda palju kõrgemal, et need tema mõtetega sammu ei saaks pidada, sellepärast arvan ma kaunis kindlasti, et töökesel minekut oleks. Sellest hoolimata on härra Gläser käsikirja nähtavasti tagasi lükanud, sest mõni nädal hiljem kirjutas mulle laulik ise: ta kuulnud, käsikiri olnud minu käes, mida ta põrmugi ei kahetsevat.<note place="end" n="7"><p>Ado Reinvaldi kirjad Kr-ile pole säilinud. Kr-i kirjadest Reinvaldile on tuntud ainult üks: E. Kirj. XVIII (1924), lk 556 jj.</p></note> Seejärel kui ta pärast pikemat vaheaega oma käsikirja uuesti lugenud, pidavat ta selle avaldamist enneaegseks, ta tahtvat mõningaid parandusi ette võtta ja siis käsikirja uuesti minu kätte saata. Seda ta ongi siis teinud ja praegusel kujul on edusammud selgesti märgata. Rohkem kui pool endistest lauludest on välja jäetud ja paremad asemele pandud. Aga läheme tagasi Teie armsa kirja juurde. Ma pidin naeratama selle koha üle, kus Te ütlete, et mina kui Teie ihuarst Teile küll kirjutamiseks päris kindlasti luba oleksin andnud. Laps, ses tükis olete küll minu ameti valjust <u>alla hinnanud</u>, see võib — sestsaadik kui ma ise vanaks olen läinud — noorte tütarlaste vastu lausa türanniani minna. Täna on lihavõtte esimene püha, seepärast ei taha ma poliitikat ajada, veel vähem aga vaielda meie lahkuminevate arvamiste pärast Saksa riigi uuestisündimise asjus. Kuna Saksamaa ja Prantsusmaa vahel on rahu sõlmitud, tahame meiegi rahu teha ja seeüle rõõmustada, et meil ei ole tarvis prantslaste kombel sõjakuludeks mõndagi head miljardit lauale laduda. Peaks ainult pärast meie rahusõlmimist ka <u>sisemistes</u> vahekordades suurem rahu valitsema kui Pariisis! — —</p>
<p>Mis nüüd usu küsimusesse puutub, siis lubage Teile üht palvet õige soojalt südame peale panna: lugege Protestantische Flugblätterit,<note place="end" n="8"><p>Protestantische Flugblätter (Protestantlikud Lendlehed) oli saksa protestantide seltsi (vt kiri 42, viide 3) ajakiri.</p></note> siis võite Teie oma silmaga näha, et vabam usuvool on järjest edenemas, kusjuures paavsti ilmeksimatus<note place="end" n="9"><p>Roomakatoliku doktriin, mille kohaselt Jumal kaitseb paavsti mistahes eksimuse eest, kui viimane kõneleb kirikupeana usust või kõlblusest. See doktriin kinnitati 1870. aastal I Vatikani kirikukogul, mil paavstiks oli Pius IX.</p></note> ja protestantlik ortodoksia sellele aina rohkem hoogu annavad. Kui Te peaksite vagas Tartus häbenema seesugust mittekristlikku lehte tellida, siis andke mulle ainult märku, ja ma tellin Teile selle Riiast. Aastakäik maksab umbes 36 või 40 kopikat, nii väikest väljaminekut võiksite endale küll lubada. Teie ütlete, minu arvamine ei leidvat isegi haritud ringkondades mõttekaaslasi. — Ses tükis olete Teie, mu armas laps, koguni vildakale teele sattunud. Meil ei ole tarvis poolehoidjaid sugugi ainult haritud ringkondadest otsida, vaid maksab kas või korrakski terase pilguga igapühapäevaseid kirikuskäijaid, nõndanimetatud vagasid silmitseda, siis selgub, et 5/6 neist oma südames minu arvamist jagavad, neil ainult puudub julgus seda avalikult välja ütelda, sest et nende kartus inimeste ja pappide ees liialt suur on. Sisemise äratundmise sunnil jookseb oma musta juhtoina järel küll vaevalt 1/6 kirikuskäijatest. — Isegi "lihtsameelsete" eestlaste hulgas, kes siiamaani kõige ustavamad pappide järelekäijad olid, on nüüd ärataganejate arv kasvamas. Inimesed ei ole kaugeltki nii laisa mõtlemisega, nagu Teie arvate, ortodokslus on neid kirikust — ja mis kõige kurvem — ka usust ära võõrutanud. — Saksa protestantide seltsi eesmärk seisabki peaasjalikult selles, et inimesi usu juurde tagasi juhtida, mille neilt katoliiklik ilmeksimatus ja protestantlik ortodokslus riisunud. Karistusevits väänatakse preestrite käest palju varemini, kui nemad ja meie seda arvame! Minu silmad seda <u>ei näe</u>, aga Teie <u>võite</u> seda näha, kuida praegune karm ortodokslus Saksamaal nagu pehkinud hoone kokku variseb: tuletage siis minu sõnu meelde. Vaimust väetite sugu ei saa iialgi otsa lõppema, aga nagu kevadise päikese terade käes talve suuremadki lumehanged sulavad, nõndasamuti tungivad ka vaimuvalguse säravad kiired aegamööda kõige sügavamate orgude põhja, nii et sealgi kord päev algab. —</p>
<p>Nüüd paar sõna Hurda uuendatud õigekirjutuse kohta, mis Teie lootust mööda ükskord seniste katsete üle võidule pidavat pääsema. Ma ei taha säärase võimaluse vastu sugugi vaielda, meie, kes me praegu elame, ei või mitte ette teada, kuidaviisi kõik edaspidi kujuneb, aga sellegipärast ei või ma teisiti, vaid pean Hurda uuendused hukka mõistma.</p>
<p>Ütelge ise, mu armas laps, mis vilja peab küll säärasest teguviisist kasvama, kui kõik need, kes vana kirikukeele ortograafiast lahti ütlevad, igaüks iseteed käima hakkaks? Hoopis kõnelemata sellest, et uue kirjaviisi vastased meile siis täie õigusega võivad järjekindluse puudumist ette heita, oleks veelgi täbaram lugu algajatega, kes uut kirjaviisi tundma tahaksid õppida, nüüd aga ei tea, kust kindlat teejuhatajat leida. Iseäranis just <u>sel põhjusel</u> pean mina Hurda uuendusi praegusel üleminekuajal täiesti äpardanud ettevõtmiseks, ja see pole mitte üksnes minu, vaid ka paljude teiste hoopis targemate inimeste arvamine. Kõik inimeste tööd kannavad enda küljes puudulikkuse pitserit, kui aga midagi uut on <u>tekkimas</u> ja meie sealt mõndagi leiame, mis just täiesti meie arvamistega kokku ei käi, siis on küll alati parem oma lahkuminevat arvamist vähemalt nõnda kaua enesele pidada, kuni uus asi kindlama põhja alla on saanud. Meie suur keeleuurija dr. Wiedemann tõi mineval aastal säärase otsuse kuuldavale, et Tallinnas ilmunud raamatukeses <i>"Vana ja uut"</i> uue kirjaviisi kasutamisel grammatika reeglitest kõige järjekindlamalt kinni olevat peetud.<note place="end" n="10"><p>Wiedemann tegi seda oma ettekandes "Ueber ehstnische Schriftsprache und Dialekte" ("Eesti kirjakeelest ja murretest"), SB GEG 1870, lk 59—466, eriti lk 66.</p></note> Mis asi sundis ometi härra Hurta neist reeglitest kõrvale kalduma ja hoopis <u>iseteed</u> tallama?<note place="end" n="11"><p>Hurt esitas oma erinevad seisukohad eesti õigekeelsuse kohta kirjutiste sarjas "Veel lisalehe keele pärast" — E. Post. 1871, lk 42, 48, 54, 65 jne.</p></note> Hurda häid vaimuandeid ei ole vist keegi nii vara ära tundnud kui mina, sest just mina panin kohe hakatuses selle anderikka noormehe peale kõige suuremaid lootusi. Nõndasamuti ei tule mul meeldegi tema rohkeid teadmisi kuidagiviisi maha salgama hakata, aga sellegipärast söandan ma siin ometi otsekoheselt välja öelda, et tema küll rahvakirjanikuks <u>ei ole sündinud</u>. Rahvakirjanik ei tohi oma lugejatelt mitte sedasama oodata, mis professor kateedri peal oma kuulajate juures loomulikuks peab, et need segamatu tähelepanemisega tema ettekannet kuulavad. Last toidetakse tema esimesel eluaastal ainult piimaga, tema kõht ei kannata raskemat toitu. Meie rahvas viibib praegu just niisamasugusel lapseastmel, sellepärast tuleb temale vaimutoiduks ainult säherdust rooga pakkuda, mida ta ka ära seedida suudab. Piimaolluste keemilised analüüsid võivad ju peale eriteadlaste ka teisigi õpetatud mehi huvitada, aga kas need sellepärast ka rahvale suupärased on? — Elu näitab, et mitte. Nõndapalju kui mina siin eestlastega kokku olen puutunud, ütlevad kõik üsna otsekoheselt, et nad <i>Postimehe Lisalehega</i> rahul ei ole; jah, pikad targutamised piima üle<note place="end" n="12"><p>Kr. mõtleb anonüümselt ilmunud kirjutiste sarja "Söögist ja joogist" — E. Post. 1871, lk 12, 24 jne.</p></note> on ühele irvhambale koguni asja andnud lehte <i>"piimaleheks"</i> ristida, see nimetus aga on nagu kulutuli laiali läinud ja igal pool heakskiitmist leidnud.</p>
<p>Härra Hurda kõige suuremaks vaenlaseks on tema liialdatud iseteadlikkus, tema armastab liiga palju iseennast imetleda, sellepärast ongi karta, et ta varem või hiljem oma tarkust ilmeksimatuks hakkab pidama, kui just korda ei lähe ta silma pealt kaekelmet ära võtta. — Teie näete, mu armas laps, kui otsekohene ma Teie vastu olen ja et ma just poolt suud kinni ei pea, kui mul tarvis on oma arvamist lausa välja öelda. — Härra Hurt peab oma jõudu suuremaks, kui see on, sellepärast võtab ta endale ka raskema koorma selga, kui ta kanda jaksab. Seda võib näha niihästi tänavuaastase tartukeelse kalendri sabast, kus tal midagi paremat pakkuda ei ole kui kaks liisunud kirikujutlust,<note place="end" n="13"><p>Tartukeelse kalendri "Tarto kalender 1871. ajastaja pääle" lisas ilmusid J. H[urda] "Kontserdi kõne" ja "Piiblipüha kõne".</p></note> kui ka viimase <i>Lisalehe</i> numbri augutäitest,<note place="end" n="14"><p>Eesti Postimehe viimast Lisalehte (24.03.1871, nr 12), samuti eelmist (nr 11) kui ka järgmisi numbreid (nr 13 ja 14) täidab ilmselt Hurda kirjutatud "Ristiusu võit", mille sisuks on peatükke kristliku kiriku ajaloost.</p></note> kus autor meile midagi ette laob, mis ehk küll mõnes misjonilehes parajal paigal oleks, siia aga kogunisti ei <u>kuulu</u>, või olgu siis, et autor <i>laste rookimisest</i> juba väsinud on ja oma käevarsi kantsli poole püüab välja sirutada.<note place="end" n="15"><p>Pärast ebaõnnestunud kandideerimist Äksi pastori kohale töötas Hurt 1868–1872 gümnaasiumiõpetajana.</p></note> —</p>
<p>Aga kui ma nõndaviisi edasi lobisen, siis tuleb mul ajast ja käesolevast kirjalehest puudu, enne kui ma lõpule jõuan. Mineval teisipäeval sõitis meie Betty<note place="end" n="16"><p> Kr-i perekonna majaabiline.</p></note> mõneks päevaks Tartusse oma sugulasi vaatama ja sai minu käest kotitäie suusõnalisi tervitusi Teile edasiandmiseks kaasa, sest et mul seekord võimalik ei olnud kirjutada. Loodetavasti on ta enda peale võetud kohustuse täitnud ja seejuures ka mõndagi meie kodusest elust jutustanud. Et minu poeg juba 2. skp oma abielusse astumist pühitses, seda olete Teie tõenäolikult ka juba kuulnud. Minule sai sel puhul osaks õnn kirja teel oma minia vanaemas üht koguni haritud, niisama vaimurikast kui ka armastusväärset vana daami tundma õppida, nagu seda elus küll üsna harva ette tuleb, et pea ja süda nii parajal paigal seisavad. Ma kahtlen, kas praegustes tütarlastekoolides hariduse saanud ja eksamineeritud guvernantide hulgas kuigi palju sääraseid leidub, kes kirjaseadmise poolest selle matrooni ligilähedalegi ulataksid. See daam on meie minia üles kasvatanud, kes juba õige varakult oma ema kaotas. Peaks talle olema õnneks antud mõnda oma kasvatajanna headest omadustest ka enesele pärida. —</p>
<p>Härra Gläser ei ole oma lubamist pidanud, sellepärast ei saa ma Teile, nagu mul nõuks oli võetud, <i>"Tuletorni"</i> lihavõttemunaks saata, aga üht palumist ei suuda ma tagasi hoida, et Teie meie, just ülestõusmise päeval sõlmitud isikliku tuttavakssaamise <u>esimest</u> tundi alati <u>sõbralikult meeles peaksite</u>, seejuures aga ühtlasi kõik hilisemad teenimatud haavamised unustaksite ja kindel oleksite, et nende esimeste imekaunite silmapilkude mõju minu mälestuses kuni viimse hingetõmbamiseni kustumatuks jääb.</p>
<p>Teie tõsiselt aupaklik ja ustav</p>
<p><i>Viru laulik.</i></p>
<p>[1. lehekülje äärele kirjutatud:] Palun Teid oma armsatele vanematele ja õele-vendadele minu tervitused ja lihavõtte-õnnesoovid edasi anda.</p>
<p>[2. lehekülje alläärele lisatud:] Kui just ettenägematuid takistusi vahele ei tule, siis loodan <i>Estonia</i> 50. aasta juubeliks<note place="end" n="17"><p>Baltisaksa üliõpilaste organisatsioon Estonia asutati Tartu ülikooli juures 1821. Selle liikmeskonda kuulus teiste hulgas ka Kr.; vt lähemalt Kirjavahetus III, lk 99.</p></note> Tartusse tulla ja sel puhul ka Teid ühes Teie armsate omastega näha saada. — — —</p>
<p>Professor Schotti viimase kirja peale pole ma seni veel vastata saanud, loodan aga üsna peatselt koos mõningate teiste niisama raskete võlgadega ka selle arve ära tasuda. Egas ma ometi täna jälle vana sapine papa ole?? —</p>
<p>Jumal andku Teile kannatust ja jõudu Teie silmadele, et nende lehtede läbilugemisega toime tuleksite.</p>
</body>