<?xml version="1.0" encoding="UTF-8"?>
<body>
<h2 author="KREUTZWALD" number="87">87. KREUTZWALD KOIDULALE.</h2>
<source>EKM EKLA, f 59, m 1:6, l. 43</source>
<p>Võrul, 8. detsembril 1871.</p>
<p>Brrr! Oli see alles kõue kärkimine, õnneks aga need piksenooled ei põletanud, sest küllap muidu puhkaks seesinane käsi juba murumätta all, mis sedakorda veel maakamara peal neid ridasid kirjutab. Teie olete muidugi mõista kuulnud, kuidaviisi targad Nürnbergi linna mehed talitavad, kes ühtki varast enne võlla ei poo, kuni ta neil kinni ei ole püütud!<note place="end" n="1"><p>Legend kurikuulsast röövlist parun Eppelein von Gailingenist (u 1320—1381) räägib, et kui Nürnbergi kohus oli ta poomissurma mõistnud, esitas ta viimse soovi oma hobusega lossihoovis ringi sõita ning põgenes üle vallikraavi hüpates. Linna taga kohtas ta talumeest, kes oli teel hukkamist vaatama, ja ütles talle kõnekäänuks saanud sõnad: "Die Nürnberger hängen keinen — sie hätten ihn denn zuvor!" (Nürnberglased ei poo kedagi — nad peavad ta esmalt kätte saama). Rahvalaul von Gailingenist ilmus 19. sajandil Saksamaal mitmetes trükistes.</p></note> Säärasest praktilisest teguviisist võiks küll mitmelgi puhul eeskuju võtta, kas või nt: ärgu mõistetagu ühtki süüdlast enne hukka, kuni teda pole kuulda võetud. — Selle nõuandmise võiksid endale mõned muidu päris armastusväärsed inimesed edaspidiste juhtumiste tarvis <i>ad notam</i> kõrva taha kirjutada!! — Teie, minu kulla kasutütreke, ei ole oma lahkete südamepuistamistega sugugi kitsi olnud, — ei, Te lausa külvate mind üle oma meelitustega, kahju ainult, et ma kõike just niisama lihtsalt vastu ei saa võtta. Mis õigusega veeretate Teie ühe indiskreetsuse teise järel minu kaela? <u>Naiste lobisemise</u> põhjal! — Tõepoolest, ma oleksin Teilt küll rohkem järelekaalumist oodanud. Praegusel korral on mulle aga troostiks see teadmine, et ma Teile kõige puhtama südametunnistusega võin kinnitada: minu suust ei ole ükski hing Teie saladuse kohta sõnakestki kuulda saanud. — Küllap Teil on veel kindlasti meeles, kuidas ma Teile meie viimase kokkusaamise ajal jutustasin, mis mulle Tartus kõrvu oli puutunud, et Teie mõrsjaks olevat saanud? Sellest kuulujutust rääkisin ma oma tütrele ja ka väimehele, kes seda nõndasamuti ütles kuulnud olevat. Kui meie õhtul Teie juurest lahkusime, läks proua Hurt mõlema härraga natuke maad eespool, meie olime Hurdaga kahekesi, seal siis küsisin temalt, kas see kuulujutt ka õige peaks olema, ja sain vastuseks: "Küllap seal ikka päris kindlasti omajagu tõtt on! Kas Teie ei pannud tähele, kuidas vanapapa<note place="end" n="2"><p>s.o Johann Voldemar Jannsen.</p></note> täna ise mõista andis, et kahekordne pidu võivat tulla." — Mina pärisin edasi, kas ehk teine neist härradest, kellega me koos viibinud, peigmees võiks olla. Hurt ütles naeratades: "Väga võimalik, küllap seda näitab aeg üsna varsti."</p>
<p>Mu tütar küsis järgmisel hommikul, kes seal seltskonnas viibisid. Ma nimetasin neid isikuid, mispeale tema edasi päris, kas ehk kuidagiviisi märgata ei olnud, kumma noormehe Teie välja olite valinud. Seepeale jutustasin mina täiesti tõtt mööda, kuidas minule Teie olemisest midagi silma ei hakanud, kas Teie ühele rohkem tähelepanemist kinkisite kui teisele, ja ütlesin seletuse lõpetuseks, et "mina oma äranägemist mööda küll arvama pean, et neist kahest mitte kumbki peigmees ei ole. Kui selles kihluseloos üleüldse terake tõtt on, siis tohiksin ma mõnest umbkaudu pillatud tähendusest arvata, et preili Lydia oma südame hoopis Soomes on kaotanud." — Neile valejälgedele juhatasin ma sellepärast, et ma asja paremini teadsin, Teie saladust aga, mis Te mulle vähemalt säärase sildi all olite usaldanud, mitte kellelegi ei tohtinud avaldada. — Võrrelge öeldut sellega, mida Teile proua Hurt rääkis, siis on Teile üsna selge, kuhu kategooriasse Teie selle väikese proua jutu peate paigutama. —</p>
<p>Minu pika vaitolemise põhjus oli üksnes kehalikku laadi, reumatism oli heaks arvanud minu käevarsi oma tallermaaks välja valida. Mõnda aega tuli ametlikku kirjavahetust võõra käe kaudu toimetada, olin ma vahetevahel sunnitud mõnda rida ise kirjutama, siis ei maksnud need lugejale vist küll sugugi vähem hirmuhigi kui kirjutajale endalegi.</p>
<p>Nüüd aga lubage mul valgetes kinnastes ja torukübaras Teie ette ilmuda, et Teile nagu kord ja kohus kahekordset õnnesoovimist tuua, nimelt hällipäevaks ja pruudipõlveks! Mul on koguni kentsakas mõtelda, et Teie mõrsja olete! Üks filosofeeriv meestepõlgaja, kes kogu meestesoo juures mitte kübetki head ei leidnud, — tahab oma kõrgi kaela abieluikkesse panna lasta, kes küll seda oleks võinud uskuda! — Ah jaa, nii mõnigi uhke ja tõrges tütarlaps on abi- ja hädaelus taltsaks tehtud, küllap käib nõndasamuti Teiegi käsi pärast õnnelikke pruudipõlve päevi, kus Te meile — nagu Jean Paul ütleb — "vaateroaks",<note place="end" n="3"><p><i>Sks k Schaugericht</i>, pr k <i>pièce montée</i> — roog, mida ei valmistatud söömiseks, vaid piduliku söögilaua kaunistuseks, traditsioon, mis oli levinud barokiajastu aristokraatlikes ringkondades.</p></note> üksnes peigmehele aga "piduroaks" olete.</p>
<p><i>À propos</i>:<note place="end" n="4"><p>muuseas, muide (pr k).</p></note> Schott kirjutab mulle 13. oktoobril: "Preili Lydia viimasest kirjast paistab sulaselgesti, et ta pruut, vähemalt sama hästi kui pruut on, peaks ta ainult hästi valinud olema! Kas see õnnelik pole ehk mõni soomlane? Sest meie sõbranna puistab nagu küllusesarvest kiitust Soome kohta, üksnes sealne <u>leib</u> ja <u>postikorraldus</u> näitavad temale nii halvad, et ta selle kahe paha asja pärast <u>Soomemaal elada ei tahaks</u>. Eks me siis näe, kas armastusejumal leiva ja postikorralduse üle triumfeerib või <i>vice versa</i><note place="end" n="5"><p>vastupidi (ld k)</p></note>. — <u>Peigmehel</u> tuleks küll Eesti- või Liivimaale elama asuda?"<note place="end" n="6"><p>Kr. ei tsiteeri Schotti kirja päris täpselt, vt Paar sammukest II (1961), lk 337.</p></note> — Kes siis siin on indiskreetne olnud, et professor Schott säherdusele oletusele on tulnud?</p>
<p>Tervitage õige südamlikult oma kullakallist ja kõike muud, mis sinna juurde kuulub, ja kui see palve mitte liiga julge ei ole, siis pidage alal kübekegi endisest poolehoidmisest</p>
<p>oma vanale mittekardetavale austajale</p>
<p><i>Viru laulikule.</i></p>
</body>