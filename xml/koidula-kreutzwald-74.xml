<?xml version="1.0" encoding="UTF-8"?>
<body>
<h2 author="KOIDULA" number="74">74. KOIDULA KREUTZWALDILE.</h2>
<source>EKM EKLA, f 63, m 1:2, l. 38</source>
<p>Tartus, 17. aug[ustil] [18]70.</p>
<p>Minu kõige armsam, ainus südamepapakene!</p>
<p>Siin — õieti on see üsna ime, — aga siin ta jälle on, Teie püsimatu lind, — veidi heidutatud, veidi võõrastav ja <u>väga, väga</u> rõõmus, et jälle vana ulu alla tagasi tohib tulla, sest, nähke ometi, käsi on juba hea tüki parem! Ah, papa, <u>kuida</u> ma küll suutsin seda kannatada terve selle pika, pika aja? Ma ei saa sest isegi aru. Missuguseid armsaid, magusaid sõnu ütlesite Teie minule vahepeal! Ma lugesin neid ja lugesin ikka jälle ja mõnikord kippus sulg mulle vägisi pihku ning ainult hirm, hirm täieliku käetajäämise eest käskis mind selle jälle maha panna. Nüüd, <i>tänu Taarale</i>, läheb jälle mõnusamini, ja kui ma ka tihti pean sulepea käest panema ning sagedasti vahet pidama, vagusi olema ma ennast enam sundida ei lase! Mäherdune segadus on minu kirjavahetuses, mäherdune segadus muudes asjades vahepeal maad võtnud! See sunnitud passiivsus sel ajal, kui nii palju põhjust oli agaruseks ja usinuseks, oli vaev, päris piinapingil olemine! Küllalt, nüüd nad mind enam selleks ei saa sundida, ei, kindlasti mitte!</p>
<p>Papakene, kas mina olen Teile ikkagi veel natukene armsaks jäänud kõige selle piinlikult pika aja sees? Mina lasin endale Teist jutustada, daamid Trojanovsky'd<note place="end" n="1"><p> Võru kreisiarsti Carl Trojanowsky ema ja õde, kes nähtavasti tollal elasid Võrus.</p></note> olid ju siin, Eisenschmidti pulmad viisid meid kokku.<note place="end" n="2"><p>Pastor Eisenschmidt (vt kiri 52, viide 4) abiellus 10.08.1870 Marie Rauchiga.</p></note> Ma ei tohi kinnitada, et oleksin selle sunnitud passiivsuse läbi sulepõllul rahulikumaks läinud, väliselt rahulikumaks, ja <u>sisemise</u> rahu poolest — —?! See suvi, see viimane suvi oli minule väga rahutu, välispidiselt läks ta niisama keeruliselt ja kirjult kui seespidiselt, iial ei teadnud ma kindlasti, kas nutmine või naermine kohasem on.<note place="end" n="3"><p>Siin ja järgmistes kirjades Koidula vihjab nähtavasti oma ärganud armastustundmustele, mille objektiks arvatakse olevat vend Harry koolisõpra, Koidulast 8 aastat nooremat Carl Johansoni, kes oli kaasas Jannsenite juunikuisel väljasõidul Helmesse ja Tarvastusse. Perekond nõudis selle nende meelest kompromiteeriva suhte lõpetamist. Vt M. Salupere, Koidula: ajastu taustal, kaasteeliste keskel. Tallinn, 2017, lk 237.</p></note> Aga sellest Lydiast, kellel muude sõgedate tarbeks oli nii palju head nõu ja parajal korral kiidusõna kõrval mõni tõrelev sõnagi, võis harva keegi märku saada, kui väga sõgedad tema oma tundmused vahetevahel olid — õiguse pärast olen ma pedagoogiks loodud, kipub mulle vahel paistma. Siis küll otsisin-ootasin ma sagedasti ka <u>enda jaoks</u> sõbralikult trööstivat sõna, kikitasin kõrvu ja kuulatasin: ei tahtnud tulla! Ükspuha — julgust ja kannatust! Nõnda, <u>nagu on</u>, on ju ikka hea, ja kui ma nii kaua olen suutnud kindlaks jääda, siis ei hakka ma alles nüüd tiibu sorgu laskma. See on ainult see ilm-andeksandmatu kõrkus, mis alati tahab, et teised meid just nõnda tunneksid ja meie üle otsustaksid, <u>nagu meie oleme</u>, — otsekui suudaksime meie ise iga võõra olevuse sügavamasse loomusesse tungida! Ja miks ei peaks meidki katsutama klassifitseerida? Miks ei võiks meidki tahta mõnda kategooriasse mahutada? Eks me ise ole küllalt tihti valmis sedasama tegema? Tema on üsna nõudlik loomakene, see Teie Lydia, papa, ja iseenesekasvatamine kipub ilmatu vaevaliselt edenema, ilmatu aeglaselt! See kestab küll viimse eluaastani ja valmis ei jõua ma sellega ikkagi, seda tean ma juba ette ära!</p>
<p>Küllap Hurt on oma nägemise põhjal Teile suusõnal jutustanud meie suvisest väljasõidust, mis konverentsile reisimisega ühte langes.<note place="end" n="4"><p>Kõne on rahvusliku liikumise tegelaste konverentsist 6. juulil 1870 Helme kihelkonnakooliõpetaja ja köstri Andreas Erlemanni (1833—1915) ja 7. juulil Tarvastus Hans Wühneri (vt kiri 61, viide 8) juures, millest võtsid osa Jakobson, Hurt, Jannsen, Koidula, mitmed kooliõpetajad ja üliõpilasi "Kalevipoja" ringist. Neil nõupidamistel arutati eesti rahvusliku kultuuri arendamise, eriti koolide küsimust ja valiti ka Eesti Aleksandrikooli peakomitee; vt lähemalt: F. Tuglas, Eesti Kirjameeste Selts. Tallinn, 2009, lk 53 jj.</p></note> See oli värskendav vaimukarastus, niisugune kosutus, mis mulle ja teistele küll harva osaks võib saada, ühtlasi külv, mis tulevikus peaks oma head ja rohket vilja kandma. Nii tublisid sõnu, nii palju õigeid ja häid otsuseid kui seal olen ma vähe kuulda saanud. Ja igal pool on ikka Hurt see, kelle tõde ja soojus ja tahtmise puhtus, kelle tulisus ja aus meel teistele teed valgustavad. See seal on sõna kõige paremas mõttes täismees, kelle peale tema rahvas uhke võib olla, kellele vähesed ligi saavad ulatama. Annaks, et ta meile kaduma ei läheks!</p>
<p>Supelusereisi ei saanud ma ette võtta, polnud enam võimalik, kullakallis papa. Pulmade<note place="end" n="5"><p>s.o pastor Eisenschmidti pulmade.</p></note> ettevalmistused, kus mina eelõhtu ettekannetega Vanemuise saalis väga kõvasti ametis olin, ei lasknud seda enam sündida. Aga tegemata jätta seda, mida ma nii väga, väga tahaksin, üht reisi Helsingisse, kuhu mind mihklikuuks oodatakse, on mul palju raskem!<note place="end" n="6"><p>Kutse Koidulale ja Jannsenile 1870. a sügisel Helsingisse sõita leidub muuseas Antti Almbergi kirjades Koidulale 14. märtsist ja 16. juunist 1870. Vt A. Anni, Koidula ja Almbergi kirjavahetus. Tartus, 1925, lk 12 ja 27.</p></note> Paha tühipaljas raha! Ma jõudsin oma kassa põhjani enne, kui ma <u>iseenda</u> jaoks sain rehkendama hakatagi — ükspuha! See-eest tuleb minu kullakallis papa septembris minu poole — oh kui rõõmus olen ma praegu ja olin tasahilju omaette juba kõige suve selle üle! Seks ajaks tahan ma täiesti terveks saada ja — ei, ma ei ütle Teile hoopiski, mis ma kõik veel Teiega teen, muidu lööte veel kartma! Aga kerge ei saa olema, seda ütlen ma Teile juba nüüd kohe! Koguge aga hästi jõudu, austatud sõber, et seda välja kannatate!</p>
<p>Aga papakene istub praegu vististi oma <i>"Kasulise"</i> kallal ja kirjutab oma armsad silmad väsinuks! Vaene Mari, kas ta siis ikka veel oma südamekallimat ei tohi saada? Tehke ometi, taadikene, et mõlemad teineteist "saavad", see on ju südantlõhestav, kuida nad oma saatusega leppimise poolest teineteisega võitu ajavad.<note place="end" n="7"><p> Koidula mõtleb siin ilmselt Kr-i "Mihkel Põllupapi" nime all tuntud pealkirjata kalendrijutu tegelast Põllupapi Elsse; vt ka F. R. Kreutzwald. Jutud. Tallinn, 1953, lk 389—548.</p></note> Kullakallis papa, kas Teil on ka pisut häbi oma tähenduse pärast ja <i>"Kasulise"</i> ja <i>"Postimehe kalendri"</i> kõrvuseadmise katse pärast. Ma ei paneks ühte minutitki imeks, kui Teie trüki suurus 1871. aasta jaoks märksa tõusnud on,<note place="end" n="8"><p>Kr-i toimetatud "Eesti rahva kasulist kalendrit" 1870. a jaoks trükiti 10900 eks. ja 1871. a jaoks 12500 eks. "Eesti Postimehe kalendrit" 1871. a 2000 eks.</p></note> — ma räägin ses asjas tõesti otsekoheselt, papa! Minu lootused <i>"Postimehe kalendri"</i> peale jäävad ilusasti madalale mullapinnale kinni — <i>qui vivra, verra</i><note place="end" n="9"><p>kes elab, see näeb (pr k).</p></note>. Muuseas, kallim ja austatud sõber, võin ma Teile seda rõõmustavat fakti teadustada, et dr. Kreutzwald ise sellest paar eksemplari tellinud — — <i>allons</i><note place="end" n="10"><p>läki, edasi; siin: noh, hästi, olgu nii (pr k).</p></note>, ettevaatus on portselanikapi ema.<note place="end" n="11"><p>Saksa kõnekäänd "Vorsicht ist die Mutter der Porzellanschranks/Porzellankiste".</p></note></p>
<p>Jah, minu kallis, austatud sõber, meie esimene näitemängu ettekanne läks üleüldiselt rahuloldavalt — "väga pisukesi nõudmisi täita püüdes ligikaudu rahuloldavalt". Teie aimate õigesti, minu käed polnud sest asjast puhtad, muidu tohiksin ma laitust energilisemalt kuuldavale tuua; aga papa vaatab ju ikka väga kahtlustava pilguga minu priitahtlikkude pihtimiste peale. Taadikene, nad piinavad mind nüüd juba nädalaid ja kuusid manuskripti trükkiandmise pärast: ma ajan veel ikka hästi agarasti vastu — andke <u>Teie</u> mulle nõu, mis ma tegema pean?<note place="end" n="12"><p>Kõne on Koidula näidendi "Saaremaa onupoeg" käsikirjast, mis ilmus Gläseri kirjastusel Tartus, 1870. 31 lk. Vt ka kiri 72, viide 2.</p></note> Körnerilt on jäänud ainult tüki käik, motiiv, aga see on tihedasti läbi punutud eesti rahvuslikkude ideedega ja ülepea hullupööra modifitseeritud, lisaks veel proosasse valatud, sest et seotud kõne meie emakeeles ja seks otstarbeks veel väga enneaegne oleks olnud ja siin üleüldse hiilgavalt läbi kukkunud. Taadikene, Teie teeksite mulle suure heateo, kui Teie nüüd oma koolilapse peale halastaksite ja temale head nõu annaksite.</p>
<p>Papa, ma ei tohi täna rohkem kirjutada, muidu tohter tapleb, aga ärge ainult uskuge, et minust nüüd lahti ja lahku olete saanud! Oh, ma tahan kõik, mis tegemata jäänud, takkajärele täita ja Teid oma sorgeldustega ohtralt üle puistata — vaene, armas papa! Kui ma oma kohustused muu maailma vastu natukene õigeks olen saanud, siis läkitan Teile iga päe- — ei, peaaegu iga nädal mõne rea! Jah, tehke pealegi hapu nägu, see ei aita midagi! Teie olete mulle armas, sellepärast piinan ma Teid, see on ju väga loogiline ja konsekventne, — eks? Need read on alles esimesed piisad tulevasest uputusest: <i>küllap näete! </i></p>
<p><i>Taadikene, ma läkitan oma hüvade soovimiste hulga uneingliteks Teie peapadja kõrvale — õues vuhisevad puie lehed vihma ja tuule käes... Armas taat, ma pean Teid alati meeles. </i></p>
<p><i>Teie tänulik</i></p>
<p><i>Lydia J. </i></p>
<p>[1. lehekülje ülaäärele tagurpidi lisatud:] Õliplekk tuli lambi süü läbi, mina, papakene, ei saa sinna tõesti midagi parata!</p>
</body>