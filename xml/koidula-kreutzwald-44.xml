<?xml version="1.0" encoding="UTF-8"?>
<body>
<h2 author="KREUTZWALD" number="44">44. KREUTZWALD KOIDULALE.</h2>
<source>EKM EKLA, f 59, m 1:6, l. 24</source>
<p>[3. novembril 1868.]</p>
<p>"Herilased", minu armas laps, on süüta loomukesed madude, liiati veel mürgiste madude kõrval, kuid isegi needsinatsed ei suuda mind minu teerajalt kõrvale eksitada, niisama vähe kui inimestegi õelus, kes küll luku taha panemise ja isoleerimise teel sõprusega seotud isikuid kehaliselt lahutada püüavad, kuid mitte iialgi nende hingelist läbikäimist katkestada ei suuda! — Teie loaga tahan Teile aeg-ajalt mõne elumärgi saata teadmiseks, et ma ikka veel vegeteerijate hulka kuulun, sest "elavate" hulka oleks liiga palju öeldud, kuna vere ringvool ja pisut hingamist veel täielikku elu ei loo, niikaua kui teised tingimused puuduvad. Endine telegraafi-ühendus on vahetpidamata käimas olnud, jääb ainult küsida, kas see õhu viimase äikesekuumuse tõttu ka teise pooluseni mõjus? Kui vahetevahel unenägusid uskuda võiks, siis ei tohiks mõjujõud küll sootuks kadunud olla, kuigi unenäod Franz M[oor]i sõnade järgi ei olevat tingitud muust kui ainult kõhust! <note place="end" n="1"><p>Franz Moor on tegelane Schilleri näidendist "Röövlid", Kr. viitab näidendi 5. vaatuse 1. stseenile.</p></note> <i>Olgu lugu nendega kuida tahes, sest et meie pisuke mõistus iial sellest vaheseinast läbi ei pääse, kust nendele mõistatustele selget seletust võiksime leida, aga sugulase sidet vaimude vahel, keda sõprus ühendanud, ei tohi ükski salgama minna. Viimaste kurjade marude pärast ei usalda mina küll Teie poolt vastust paluda, olgu siis, et Teil kogemata juhtumisel võimalik näitaks seda ühel salateel toimetada, kus tõtelikult loota oleks, et leheke minu kätte langeks. Härra Laakmann saadab aeg-ajalt mulle raamatute pakkisid, sel teel ehk võiksite ühe või teise lugemise raamatu tema talitamise hooleks anda ja sinna vahele kirjalehekese pista?</i> Mittemidagi-aimaja osa mängimine on mul tänini koguni hästi korda läinud, mispärast siis ka ühelgi pisemat aimu ei ole, et näpatud kirja lugu mulle teatavaks on saanud.<note place="end" n="2"><p>Kõne on Kr-ile saadetud Koidula kirjade kõrvaldamisest Kr-i abikaasa Marie Elisabethi poolt.</p></note> Ainult nõndaviisi on lootust kirja mõne õnneliku juhtumise läbi kunagi veel kätte saada, kui see pole hävitatud.</p>
<p>Kuni detsembrikuu hakatuseni on mu käed seotud, sellepärast kasutan vabama aja lõppu, et Teile saata need read, kust näha võite, kui muutmatuks mu austus Teie vastu on jäänud. Kui minu viimased rutuga kirjutatud read Teie kätte peaksid olema jõudnud, siis on see tänane seletus ülearune. Minu tervis oli viimasel ajal peaaegu alati enam või vähem hädine, pahatihti nõudis üsnagi suurt tahtejõu pingutust, et mitte hoopis lamama jääda. Küllalt sagedasti juhtus sedagi, et ma pärast ennelõunaseid asjaõiendusi õhtupoolikul pikali pidin heitma, kuid alati üksnes järgmise hommikuni. Kui väga hingeline seisukord ihu peale mõjus, märkasin ma sellest, kuidas mul maks korrast ära läks, mis oma olemasolemist mulle mitmel aastal nii tihti meelde polnud tuletanud kui just sel sügisel. Lisaks tulid veel mineva kuu koguni halvad ilmad, nõnda et katkesid minu harjunud jalutuskäigud, mis mulle lausa elutarviduseks on saanud. Minu vanale kehale on iga päev värsket õhku ja liikumist tarvis, lühikestest ametikäikudest majast majasse pole selleks küllalt. — Suure mõnuga lugesin mineval nädalal Schenkeli väikest brošüüri "Der deutsche Protestantenverein und seine Bedeutung für die Gegenwart".<note place="end" n="3"><p>"Der deutsche Protestantenverein und seine Bedeutung in der Gegenwart, nach den Akten dargestellt" ("Saksa protestantide selts ja selle tähtsus kaasajale, koostatud aktide põhjal"). Wiesbaden, 1868. IV+132 lk; autor Daniel Schenkel (1813—1885) oli üks seltsi asutajaid ja protestantliku liikumise juhte.</p></note> Kui Teil võimalik on seda raamatukest Tartus saada, siis ärge jätke seda lugemata, Te panete selle kindlasti rahulolemisega käest ära. Ei lähe Teil aga korda seda muretseda, siis saadan Teile kunagi Laakmanni kaudu oma eksemplari. — Oh, kui mulle öövaikuses ometi mõni hiir sellest midagi aevastada võiks, kuidas <u>Teie</u> elate ja mida teete — ma oleksin õnnelik! — <i>Jututoa</i> kestva saatmise eest minu südamlikum tänu! — Peaks ainult mitte iga kord lehte kinni pitseerides ja aadressi kirjutades Teile ilmsüüta kannatatud haavamised uuesti meelde tulema! Pliiatsiga kirjutatud vaevaltnähtavad read viimase lehe serval lasevad mind loota, et Teie hea süda mind seepärast hukka ei mõista, miska minu kõige lähemast ümbrusest ilma minu süüta Teie vastu on patustatud. Mida ma küll kõik selle eest annaksin, kui ainult võimalik oleks sündinud asju olematuks teha! Kas võisin mina oma puhtsüdamliku küllakutsumise juures umbkaudugi arvata, et asi nõndaviisi võiks lõppeda?! <i>Andke andeks! Andke andeks!</i> pean ma ikka uuesti paluma, ja püüdke Teiegi hiljutise möödaniku mälestust oma meelest kui mitte kustutada, siis vähemalt säärase kattega varjata, et kriiskavad värvid Teile enam nõnda teravalt silma ei torkaks! — Skandaalne kiri, mille Teie härra isa mulle lahkesti kätte saatis,<note place="end" n="4"><p>Kõne on Kr-i naise Marie Elisabethi kirjast oma Tartus elavale väimehele Gustav Blumbergile ja tütar Adelheidile, mispeale Blumberg olevat nõudnud Koidula ja Kr-i kirjavahetuse lõpetamist; vrd A. Kallas, Tähelend. Koidula elulugu. Tartus, 1929, lk 96—97; kiri ise pole säilinud.</p></note> ei saa <u>Teid</u> pisemalgi määral puudutada, küll aga tegi see kiri mulle raskesti haiget seepärast, et need read kirjutajannat nii sügavasti <u>alandavad</u>, sest niisugust meeletoorust poleks ma kõigi raskete kogemuste kiuste ometi iganes oodanud. — Tõenäolikult olete nüüd aru saanud, kui põhjendatud olid minu minevasuvised sõnad raskuse kandmisest ja sellest vahest, kas säärane koorem ainult mõni päev või terve eluaeg õlgadel lasub. — — Küllap jõuab Teie härra isagi pärastpoole asja rahulikumalt järele kaaludes arusaamisele, et kogu selles loos nii meie "õnnetu" kirjavahetus kui ka minu "küllakutsumine" ainult süütuks ettekäändeks säärastele kirglikkudele plahvatustele olid. Selle teguviisi põhjused on sügavamal, kirja teel ei tohi neid seletama hakata. Peaks meile olema õnneks antud ükskord elus veel isiklikult kokku puutuda, siis peate <u>kõik</u> teada saama, kuidas selles draamas rohkem kui üks osaline kaastegev oli. — Säärane äärmine õelus võib meis üksnes kaastundmist ja põlastust äratada. Andku Teile taevas peagi küllalist rahu, et asjale sellest seisupaigast võiksite vaadata!</p>
<p>Juuresoleva tühja-tähja saadan <i>Jututoale</i>, kui l[amba]päine tsensuur selle läbi peaks laskma.<note place="end" n="5"><p>Kõnesolev "tühi-tähi" "Viljandimaa koolmeister [Mart] Lauri vastu" jäi ilmumata; küll aga ilmus Kr-i teine kirjutis Võrumaa Vastse-Koiola mõisaomaniku Paul von Krüdeneri sünnipäeva pühitsemise kohta, vt E. Post. 13.11.1868, lk 363—364; vrd ka "Kirjavastused" 161, 162, sealsamas lk 367.</p></note> Sääraste sõgedate inimeste nagu Viljandimaa koolmeister Lauri vastu ei tohi teaduse põhjendusi ette tuua, vaid nendest tuleb jagu saada pilkamisega, mis neid publiku, see tähendab selle pisikese mõistliku osa naerualuseks teeb. Kui Viljandimaal paari aasta eest koolmeistrite konverentsi peeti, kus koosolijad õnneks enamasti kõik mõistlikud mehed olid, siis tahtis seesinane oinas nendele tahvli peal kätte näidata, et vana kirjaviis uuest rahvapärasest ortograafiast parem olevat.<note place="end" n="6"><p>Vt Koolmeistride-konwerentz Villandis, 21. ja 22. Septembril 1867. — E. Post. 4.—18.10.1867, lk 313 jj, 321 jj ja 329–330, kus kirjutatakse, kuidas koolmeister "Mart Laur Villandi vallast pani kangesti uue kirjaviisi vastu".</p></note> Ja nagu ma nüüd Jakobsoni vastusest näen, on ta selle oma vana teema hiljuti jälle ülessoendatult ette kandnud.<note place="end" n="7"><p>Carl Robert Jakobsoni vastus Mart Laurile seoses uue kirjaviisiga, vt E. Post. 18.09.1868, lk 302–303.</p></note> Et ta peale selle veel paberimäärijategi hulgas teatud osa mängib ja üsna hiljuti oma vaimuvaesuse kohta jällegi uue tunnistuse välja on andnud, siis pidasin oma kohuseks sellele rumalale hilpharakale ühe mälestustähe anda, nagu ta seda ära on teeninud. Kahju küll, et Viljandimaa koolmeistrid, kellest nii mõnigi tubliduse poolest silma on paistnud, säherduse pikk-kõrvaga mestis peavad olema. Säärane sõge kirikusõnn oma loodud või külgeõpitud rumalusega pole mingit halastust ära teeninud! Mis peab küll saama sirguvast noorsoost, keda seesugused juhatajad üles kasvatavad? Räpina vägimehe hiljutine loba võiks pärast pisikest korrektuuri puudutamata jääda: <note place="end" n="8"><p>Vt kiri 42, viide 1.</p></note> <i>koolmeistri</i> asemel tuleks <i>seakarjane</i> kirjutada! Mulle oli vägagi meeltmööda, et tsensor Mickwitz<note place="end" n="9"><p> Carl Ferdinand Mickwitz (1811—1880), Tartu ülikooli eesti keele lektor 1851—1874 ja eestikeelsete raamatute tsensor Tartus, vt lähemalt Kirjavahetus III, lk 284.</p></note> Hanseni kõrvalopsu maha polnud kustutanud.<note place="end" n="10"><p> Kr. vihjab nähtavasti Jakobsoni poleemilisele kirjutisele (vt viide 7), milles ta ka pastor Hansenit puudutab.</p></note> Obadusesaaja võib nüüd ennast sügada, kuni tal kihelemine ära kaob. Kuid küllalt juba poliitika asjadest. Teid ja Teie armsaid omakseid sõbralikult tervitades moondamata austusega nii enne kui pärast</p>
<p>Teie</p>
<p>alandlik</p>
<p>Kreutzwald.</p>
<p>Võrul,</p>
<p>3. novembril 1868.</p>
</body>