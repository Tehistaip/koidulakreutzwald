<?xml version="1.0" encoding="UTF-8"?>
<body>
<h2 author="KREUTZWALD" number="14">14. KREUTZWALD KOIDULALE.</h2>
<source>EKM EKLA, f 59, m 1:6, l. 7</source>
<p>[25. veebr[uaril] 1868.]</p>
<p>Hu-Hu! Wie bläst du kalt Herr Wind!<note place="end" n="1"><p>Tsitaat saksa vaimuliku ja luuletaja  Wilhelm Hey (1789—1854) luuletusest "Eichhorn und Wind" ("Orav ja tuul"). Tõlkes: Huhuu, kui külmalt sa puhud, härra Tuul!</p></note></p>
<p><i>Austatud preili! </i></p>
<p><i>Ses tükis võiks üks kõrgem sõrm ennast avaldada, et Teie 14. sellel kuul kirjutatud sõnad just pattude <u>kahetsemise</u> päeval (sel 21.) minu silma ette astusid.</i><note place="end" n="2"><p>21. veebruaril on kirikukalendris palvepäev.</p></note><i> Mitmet puhku prilliklaasisid pühkides, arvates neid tolmused olevat, mis asju silmale ehk teisiti võisid näidata, kui paberi peal seisid, läks hea tükk aega, — aga viimaks langes ometi kui külm rahesadu palaval suvepäeval mulle kaela, et klaasidel pisemat süüd ei olnud, vaid nende näitus igapidi tõsine oli. — Oleksin ma priivoline mees ja isand oma aja üle, siis ei hakkaks ma täna enam paberit ja sulge kulutama, vaid istuksin parem saani ja kihutaksin Tartu poole sassis asju suusõnaga seletama, aga et see kogunist võimalik ei ole, peame vanal harjunud teel õnne katsuma, kas õiendamine võimalik näitab või töövaev tuulde kaob?! — Uku andku mulle andeks, kui viimati kirjatähti paberi peale siblides, tarka õpetust olin unustanud, kuida suusõnaga küll nalja tõekomblikus ülikonnas teise ette sünnib viia, aga ei iial mitte kirjas, kui igakord eksitust ei pea tõusma!</i><note place="end" n="3"><p>s.o sest muidu võib eksitus tõusta.</p></note><i> Teie olete, austatud preili, minu viimasest sõnumikust hoopis teist meelt välja lugenud, kui kirjutaja sinna sisse oli pannud, ja ehk Teie küll võõral keelel vastust annate, siiski arvan paremaks endisel viisil emakeele murdel asja seletamist katsuda. — Ma tean küll, et meie praegune keelekehvus sõnu ja rääkimiseviisisid ei jõua anda, kui</i> "rückhaltlose Abfertigung", "Zudringlichkeit"<note place="end" n="4"><p>Vt eelmine kiri, viited 1 ja 2.</p></note> <i>etc. etc., siiski loodan ma asjaga korda saada, kui Teie <u>rahulisel</u> silmapilgul mõtteid ja sõnu, mis ühtlasi peast ja südamest idanenud, niisamuti nimetatud kohtadesse vaikselt lasete libiseda. Et minu kirjas neist kaelakohtulistest eksitustest:</i> "süüdistamine vales, kibedas iroonias ja armutus satiiris, ja ülevoolavast pilkest" <i>mitte kaugemat mõtet ei võinud olla, seda palun Teid esiteks tõeks pidada, enne kui kaugemale läheme, muidu ei maksaks pikem sõnade kulutamine midagi! — </i></p>
<p><i>Tahaksin ma pikemalt kõik sõna-sõnalt läbi võtta, <u>mis</u> Teie mulle süüks mõistate, siis peaksin ma mitu lehte paberit ja palju enam aega ära kulutama, kui mul viimsest oma tarblikuks on antud. Minu õppinud arstisilm ei ole Teie kirjast muud leidnud, kui — et Teie <u>haige</u> olete, vea nime ei tea ma meie keeles ütelda, saksa keeles kutsutakse seda:</i> "nervöse Reizbarkeit, bedingt durch geringen Eisengehalt des Blutes"<note place="end" n="5"><p>närviline ärritatavus, mis tingitud vähesest rauasisaldusest veres (sks k).</p></note><i>. — Ehk minu silm Teid küll iial veel ei ole näinud, siiski usaldaks ma selle peale kihla lüüa, et kui kolm või neli arsti sellest tunnistust peaksid andma, nemad sedasama saaksid ütlema, lugupidamata sellest, et Teie ükskord mulle olete kirjutanud, kuida Teid nende kasvude hulka ei tohita lugeda, mis</i> "Sensitive" <i>nime all õpetatud rahval tuttavad on.</i><note place="end" n="6"><p>Vt kiri 9, viide 3.</p></note><i> Igal toa müüride vahel, tuule ja päikeseterade puudusel üles kasvanud "potilillekesel" ei saa iial paremat põlve tulema. Emajõe orust tõusnud õhul on väga pisut kosutavat väge sees, ja kui Teie mõnikord ladusal suveilmal sammud Taara mäele tõstate, siis ei leia Teie sealtki enam säherdust kosutust kui ennemuiste, sest et kliinik, anatoomikum oma väljaauramistega elustavat õhku mitmel viisil on roojastanud, jäägu nimetamata piinatud koerte</i><note place="end" n="7"><p>s.o anatoomikumi katsekoerte.</p></note><i> ulgumine, mis ka nõtrasid närvisid ei jõua karastada. — — Poleks Teie haigevimmuses olnud, siis ei [oleks] tohtinud Teile iial mõtet pähe, veel vähem südamesse tõusta, et ma Teid Teie lapseliku armastuse pärast hukka [oleksin] võinud mõista! Et enamkord nimetatud kohal öeldud sõnad Teile kibedust olid teinud, ei võinud ma imeks panna, sellepärast olin ma lehe lõpetusel juba sõnakese ütelnud. Teie ei leppinud sellega, Teie tahtsite veel üht vormlikku andekspalumist, — aga kõik mis <u>vormlik</u> on, seisab ükskord minu hinge vastu, sest et vormlikul iial palju sisu sees ei ole. Ja kui Teie <u>külma verega</u> meie mõlemate seisupaika läbi tahaksite arvata, siis — loodan ma — võiks otsus ometigi nõnda tulla, et meil mõlemal õigus on, Teil kui lapsel ja mul kui kohtunikul, — — ometigi näitab parem seda libedat kohta käimata jätta. — Jumal hoidku mind selle patu eest, et ma Teie [poolt] antud õigust seks saaksin pruukima: "Teid hakata ära põlgama!" Niikaua kui veel hääleke teisiti minu südames heliseb, ei või põlgamisest rääkimist tulla! Oleksite Teie tusasel meelepuhul minu viimase kirja lõpetusesõnu vähema kiirusega lugenud, kui lugu näitab, küllap Teie siis selget märku neist võisite võtta, et kes <u>nõnda</u> kirjutab, oma südames põlgamist ei või lasta kasvama minna!</i> — "Iroonia, satiiri ja pilke fataalne tont" <i>oli Teie silmi nõnda seganud, et nemad tõe ja vale vahel enam vahet ei osanud teha. Mul on igakord, kui tundmata inimestega, keda silm ei ole näinud, kirjavahetamisele juhtusin, et luulemise väel mõttes nende kuju oma silma ette maalin, mis hiljem, kui neid elavalt või pildis juhtun nägema, üleüldiselt enamist kokku jookseb. Teie kirjadest väljapaistev kirjutajakuju näitab mulle üht naisterahvast, kelle vastu ma viha <u>ei või</u> pidada, sest et südametundmus mind sunnib tegema, mis vihast nii kaugel seisab kui taevas põrgust. Kuis võiksin ma Teid ühekorraga viimasesse nurka visata, kui minu süda Teie pilti selle päevani esimeses paigas arvas elavat? Et Teie kui üks surelik loom ingliseisuses ei või olla, tean mina, siiski laske mind seda usku viimse tunnini kinni pidada, et Teid Eeva tütarde hulgas <u>paremate</u> seltsis ikka tohin otsida, lugupidamata sellest, et praegu, kus neid sõnu kirjutan, kerge pilvekate endist päikesepaistet tulnud varjama. Troostiks jääb mulle seal juures, et iga pilv omal ajal tuulest saab ära aetud! Eks ole tõsi, austatud preili! — Saaks mulle kord kogemata õnnetund lööma, Teiega — kui ka veerand tundi — suust suhu juttu vesta, siis loodan ma kindlast, et meie edaspidises kirjavahetamises niisama külm kui ärakulunud sõna "austatud" pikemalt ette ei peaks tulema! Ka ses tükis on meie keelel puudus, et meil enam </i>Titulatur<i>-sõnu</i><note place="end" n="8"><p>s.o aunimetusi, viisakussõnu (ld k).</p></note><i> ei ole kui "aus" ja "austatud", kus muudel rahvastel nii rohket kogu leitakse, miska nimetatud kahest hõlpsalt tosina võib sünnitada. Julgeksime igas kohas seda teha, mis süda sunnib, siis saaksime mõnusamaid sõnu leidma, mis meie tundmusega paremini kokku läheksid. — Siin pean tahtmata üht tükikest Teie kirjast veel käsile võtma, nimelt seda raskesti kaaluvat sammu:</i> "Aga ma tahan Teie ja <u>minu</u> oma lugupidamist iseenese vastu alal hoida, sündigu see kas või Teie heasoovlikkuse kulul!" <i>— Käsi südame peale, preili, ja tunnistage siis, kas Teie mõttekäik rahulikul rajal kõndis, kui neid sõnu paberi peale panite? Sellepärast, et Teie iseenesest lugu peate ja mina Teid austan, pean ma oma lahkuse</i> (Wohlwollen<note place="end" n="9"><p>heasoovlikkus (sks k).</p></note> jaoks ei ole meil sõna) <i>Teie vastu kaotama! Viru laulik ja Dr. Kr[eutzwald] tunnistavad siin ühest suust: ega need sõnad meie armsa Lyda sulest ole tulnud! Tont võib teada, mis vägi neitsikese kätt oli talutanud, et nõnda oli kirjutanud! — — Nende ridade abil tõstavad mehed epistli silmale ligemale, loevad teist ja kolmat korda, kuni nad viimaks ütlevad: Meie ei leia siit tema "pilti", mis enne "õhtueha punal, sinitaeva võlvis, kõrgel tähetelgis" meie vastu lahkelt naeratas!</i><note place="end" n="10"><p>Kr. tsiteerib siin ridu tema poolt saksa luuletaja Nikolaus Lenau (1802—1850) järgi eestistatud luuletusest "Sinu pilt"; vt Viru lauliku laulud. Tartus, 1865, lk 21, samuti: F. R. Kreutzwald, Laulud. Tallinn, 1953, lk 109.</p></note><i>— Kuhu endine laululind läinud, kelle nokast süda rõõmuga kuulnud: "Kas süüdlane, kas süütu ta: oh halasta ja kannata!" — "Ei tea <u>mil</u>, ei <u>kuida</u> ta end nõnda võtnud <u>moondada</u>?"</i><note place="end" n="11"><p>Vrd Koidula luuletusega "Halasta ja kannata". — Emmajõe öpik. Tartus, 1866, lk 48 ja L. Koidula, Luuletused. Tallinn, 1969, lk 122.</p></note> — —</p>
<p><i>Jätame pikemat vaidlemist ja teeme parem rahu, sest "rahu toidab ja vaen kurnatab", kuida vanasõna ütleb. Üht olete mõlematest, Viru laulikust ja Dr. Kr[eutzwal]dist selge silmaga näinud, kui "üht õilmeta põõsast närtsinud lilledega, kelle talv juba ammu oli tulnud!" Aga Teie kohta, preili, ei tohi seda pilti keegi pruukida, kus üksnes noore suve alustus igalt poolt paistab. Kevadet ei oleks meie maal õigust pruukida, kes iial seda ilu ei jõua sünnitada, mis soojemate maade rahvad temast kiidavad. Õnneks tuleb meil arvata, kui mõnekorra "Koidu ja Hämariku" lühikesel armastuseajal sest osa leiame, mis teistele kevade toob. — </i></p>
<p><i>Võib olla et sellega targemate meeste vastu eksin, kes tõusnud tüli enne ei arva lepitada usaldavat, kui vähemalt <u>ühelt</u>poolt (kus mõlemalt võimalik ei olnud) veri sai voolama. Üks äkiline süda, mis kui kadakaoks tules kohe lausa leeki tõuseb, kustub niisama kiiresti jälle. Näitab vastanik eemalt sõrmi, mis ta kui paitamiseks kokku pannud, siis läheb vihatuju metsa ja astub tema asemele üks kahetsemise-värki loomuke, kelle isa sedamaid sülle võtaks ja kaisutaks, kui teiselt poolt uhkus ja kangekaelsus seda tegemast teda ei tuleks keelama. — Teiega, preili, on inimesel kümme korda rohkem ettevaatamist tarvis kui muidu, sest et Teie silm paiga kohe üles leiab, mis vastanikul haavamise vastu kõige õrnem näitab. Säherdust silmaseletust laenab naisterahvale</i> "die Weiberlist"<note place="end" n="12"><p>naiselik kavalus (sks k).</p></note><i>, üks salakunst, millele meie eesti keel tänapäevani veel täielikku nime ei ole leidnud. "Naisterahva-kavalus", mis hädapärast tema asemel tarvitatakse, ei jõua pooltki seda tagasi anda, mis saksakeelses sõnas seisab. See võiks ehk sest tulla, et neil päevil, kui eesti keel alles lapsekätkis puhkas, meie naisterahvale</i> "die Weiberlist" <i>üks tundmata võõras [oli] olnud. Teised, kes selle arvamise vastu tõrguvad, ütlevad maokese juba Eevale oma osa</i> von Weiberlist <i>andnud olevat, mis hiljem "pärispatuga" edasi jooksis!</i><note place="end" n="13"><p>Piibli järgi võrgutas madu paradiisiaias esimese naise Eeva keelatud vilja (õuna) sööma, mistõttu ta muutus patuseks ja tema järeltulijad juba sündides pärispatu kandjateks.</p></note><i> Eesti seisupaigast julgeksin ma nendele vastu vaielda, sest enne kui sakslaste jalg meie muru tulnud muljuma, meil "pärispatuga" veel tegemist ei olnud. Ainult</i> fataalne kultuur, mis kogu ilma siledaks lakub, on meid selle haigusega nakatanud!<note place="end" n="14"><p>Vrd kiri 8, viide 2.</p></note><i> Jah, seesinane</i> "kultuur" <i>saab meile aegamööda niisama palju valu tegema kui esimese eidekese õunamaius! Kas ehk ei oleks võinud mõnusam olla õunapuud noorele maailmale loomata jätta, kui et üheainukese õuna läbi nii suur viletsus kõikide kaela pidi langema? — Niikaugele, kui minu vanaaegsed teadmised ulatavad, on eesti "Vanaisa" õunapuu loomise pärast igast süüst vaba, sest et õunapuu istutamine juutlaste "vanapapa" töö olnud, kes ka muidu mitmes tükis nii käredat viha näitab, et tema olemisele hädaohtu ähvardab, — nõtrade inimeste tegudega ühte minna, mis just tema "jumalikule täiusele" suurt au ei hakka tegema. Sellepärast näitab minu pisukesele meelearule mõistmata, kui meie papid — Kristusest kuulutatud "<u>armastaja</u> isa" külge (kui lapsele pandud rõugeid) kõiki vigasid ja täiuse vastanikkusid püüavad okuleerida, mis neil juutlaste vanapapast teada on. — Selle asemel, et nemad meile kõige ülemat inimlikku täiust, mis ühel surelikul loomal Kristuse jälgil käies osaks võiks saada, eeskujuks peaksid üles seadma, — ei väsi nemad õpetamast, et inimeseloom üks läbi ja läbi ärarikutud taim peab olema, kes juba enne sündimist hukatusele olevat loodud. Ehk võiks sellest mõistatusele seletust tulla, kust see tulnud, et need inimesed, kelle elukäik kõige paksemas poris jookseb, igal pool kõige virgemad kirikuskäijad on. Üks kuulus mees</i><note place="end" n="15"><p>Tundmata.</p></note><i> ütles mulle korra: "Ma häbenen kirikusse minnes, sest kes mind ligemalt ei tunne, võiksid mind nende kelmide ja petiste sekka lugeda, kes iga pühapäev sinna kokku jooksevad!" — — Selle teelt kõrvale eksimisega tahtsin Teile, austatud preili, meelde tuletada, kuida Teil kiriklikust seisupaigast mitte pisemat õigust ei ole mind Teie vastu eksimise pärast hukka mõista, sest et mina kas tahes või tahtmata seda <u>pean</u> tegema, mis mulle enne minu sündimist sunnituseks peale oli pandud! — Teisiti kujutab ennast lugu, kui ma jalga oma seisupaiga peale toetan ja sealt külma vere ja selge silmaga vastuoksa juhtumist vaatan. Sealt, jah sealt pean ennast Teie vastu süüdlaseks tunnistama; sest esiteks ei olnud mul pisemat õigust Teile meelehaigust sünnitada, teiseks pidin ma kui haritud inimene silmas pidama, et see, kelle üle ma kohtuotsust kuulutasin, — üks nõder naisterahvas ja hukkamõistetud mehega ühevereline oli; kolmandaks olin ma kõige raskemalt Teie vastu sellega patustanud, et vastuse pilkamise ja nalja viisil andsin, kus Teie haige süda ja pahandatud meel õigusega teistviisi vastust tahtis oodata. — Sellepärast</i> "die Bestie Stolz"<note place="end" n="16"><p>metslane uhkus (sks k).</p></note><i> pingi alla, kes mind eksitanud, ja siis palun Teid: pai neitsike, <u>andke mulle andeks</u>! — Ainuke, mis endale vabanduseks tohiksin ette tuua, oleks, et ma Teie sõnumiku tusasel tunnil segase silmaga ehk olin lugenud ja sealt enam</i> "Empfindlichkeit'i"<note place="end" n="17"><p>tundlikkust (sks k).</p></note><i> arvanud leidvat, kui tema sees seisis. —</i></p>
<p><i>Aga, oh õnnetust, vabandamine teeb enamist asja pahemaks! Ma näen vaimus Teie mokad juba naerukortsule kroogitud ja mõtteid, kui keele peale tõuseksid, helisemas:</i> "Juba jälle uus inkonsekvents! Kas see on mehelikult talitatud??" <i>— Minu pärast võite naerda niipalju kui tahate, ega see meie vahel suuremat vaenu või sünnitada. Teie olete minu üle kas nõiduse või muu salaväe läbi nii suurt võimust saanud, et mind kassipoja viisil õlekõrrega võite vedada, kuida Teie tahate, mida ükski imeks ei tohi panna, sest et vanadus meid teist korda lapseks teeb, või kuida üks tark mees ütelnud:</i> "Das Alter macht nicht kindisch, wie man glaubt, es findet in uns wahre Kinder wieder."<note place="end" n="18"><p> Ebatäpne tsitaat Goethe "Faustist" — J. W. Goethe, Faust. Tartu, 2016, lk 39. Ants Orase tõlkes: On vale, et meid lapsikuks teeb vanus — / see ainult ilmutab meis tõelist last.</p></note><i> — Aga tõelisest lapsest ei tohi keegi täieealise inimese aru otsida. Noh, olgu sellega kuida tahes, ma ei raatsi Teie kallist aega tühja loriga kauemini kulutada, vaid palun Teid lõpetusel ähvardamist täitmata jätta, et Teie "kirjaread 14. küünlakuust mitte <u>viimsed</u> ei saaks olema", sest säherdune nuhtlus saaks raskem olema, kui minu raugaks läinud õlad jõuaksid kannatada, sest</i> <u>see</u> kirjavahetus on mulle tarviduseks saanud. <i>Ometigi ei ole ma nii suur <u>isenik</u> </i>(egoist)<i>, [et] selle soovimisega raskemat ohvrit Teie poolt tahta, kui jõud ja süda kannavad. Muidu peaksin rõõmu asemel igakord ennast kurvastama, kui selle peale mõtlen, et töö <u>vastumeelt</u> oli tehtud. — </i></p>
<p><i>Kui kiirusel kokkusobitud lehekesed Teid, armas preili, lepitusele jõuaksid meelitada, siis saaksid nemad oma kohust täitma! Aga kui neil säherdust võimu ei peaks olema, võite Teie — ometigi julgesti usaldada, et kirjasaatja süda pärast kui enne moondamata austuses Teie vastu saab lööma, kuni ta viimse tuksumisega ükskord puhkama läheb. Lõbusaid elupäevi ja kindlamat tervist saagu Vanaisa arm Teile kinkima, kuida Teile südamest soovib </i></p>
<p><i>Teie alandlik</i></p>
<p><i>vana tuttav Viru laulik,</i></p>
<p><i>kes kui Dr. Kreutzwaldi volinik täna pidi kirjutama.</i></p>
<p>P. S.</p>
<p>Üks koht Teie kirjas jäi mulle tumedaks. Teie nõuate, et peaksin ühe lause tagasi võtma, kuna Teil liiga raske olevat seal ettepandud alternatiivi täita. Mille pihta käib see nõudmine? Mul on meeles, et ma Teile ütlesin: "kui tahate mind sõbraks, siis võtke mind kõigi minu vigadega" <i>etc.</i> — Mõtlete Teie neid sõnu, mu kõrgesti austatud preili, siis on mul kogunisti kahju, et ma seda soovimist täita ei <u>saa</u>, sest Teie nõuate enam, kui minu jõud jaksab, kui Teie mind just väekaupa sundida ei taha, et ma "laenatud sulgedes" Teie ette peaksin astuma. Kus Teil minu abi tarvis peaks minema, seal olen valmis Teid aitama, jätke ainult "kuulsa mehe" nimetus minu kohta pruukimata! See on ikka sulaselge pilkamine, kui niiviisi kiidusõnadega platsi tullakse nagu hiljuti see mustakuueline narr, kes mind säärase meelitusega <u>oma</u> asja edendamiseks õnge tahtis võtta. — Et meelitused koguni odav kaup on, siis jagavad inimesed neid ohtrasti. — Ka Teie, mu preili, olete säherdust kassikulda oma kirja poetanud, kus Te "mu nime aust ja hiilgusest" räägite. Olge kindel, need mõlemad asjad võtavad veel aega, miska ma vägagi päri olen, sest kõik hiilgav on minule vastumeelt, isegi oma ametikuube ei salli ma läikivate nööpide pärast, nõnda et ma seda aasta jooksul kõige rohkem kolm või neli korda kannan, kui kõige kibedam sundus seda nõuab. Niisamuti pole ma iganes suutnud oma mütsi külge nullimärki kinnitada, mida ometi siin ja mujalgi nii paljud teevad, kes selle pisikese nulli taha oma suurt nulli peita püüavad!<note place="end" n="19"><p> Jutt on vormimütsi juurde kuulunud ovaalsest märgist.</p></note> — Naisterahvas on ses tükis targem, tema varjab ennast oma pitsitippude taha ja kui tal süda liiga täis läheb, — küllap ta siis nende tippudega torgata oskab!<note place="end" n="20"><p>Sõnamäng — saksakeelne <i>Spitzen</i> tähendab nii pitsi kui ka teravat väljendust.</p></note> Sellest hoolimata, preili, lubage Teid paluda: jääge ikka "nõdraks naisterahvaks" ja olge, kui võimalik, ka <u>täielik</u> naisterahvas, sest ainult seesuguse käest tohib eksija andeksandmist loota! <i>Eks ole tõsi?</i></p>
<p>Kõrge lugupidamise ja austusega</p>
<p>Teie alandlik</p>
<p>Kr.</p>
<p>Võrul,</p>
<p>25. veebruaril 1868 a, esimesel</p>
<p>hommikutunnil.</p>
<p>6. veebruaril 1868.</p>
<p><i><u>Kolmas õhtu</u></i></p>
<p><i>Katsume jõudumööda mõned sammud edasi töngata, et kui muud loomad kevadel kõik mättale saavad, meie üksi talvekülma kärsitusel neist maha ei jää. Kellele niipalju meelitavat kiituselõhna</i><note place="end" n="21"><p>s.o kuumust, leitset.</p></note><i> keriselt kaela ja kere peale visatakse kui eelseisvate lehtede kirjutajale, noh, sellel pole külma pärast kartust, aga seda rohkem sest, et mõned soojaterad nahast ja luust läbi tungides — viimaks meie aru võiksid eksitada! — — Kas sa imet näed! — uhkes keiserlikus linnas, — võib-olla jalatallad parkettpõrandal, elab veel <u>teine</u> eesti piigake, kes ka Viru laulikut tunneb.</i><note place="end" n="22"><p>Vt kiri 9, viide 6.</p></note><i> See on tõesti enam kui <u>ühe</u> pääsukese lend, mis, kuida teate, suve ei saa tegema! — Aga lahkume naljast ja viime varbad jälle tõerajale, kus teisel kuuvalgel lahkusime.</i></p>
<p><u><i>"Kadund"</i></u></p>
<p><i>Olen mõnekorra osavama rahva suust kuulnud, kuida kadunud aja kahetsemine lauliku suust ei pea tulema, kui <u>süda</u> säherdust noole-haavamist enne ei olnud tunda saanud. Kui kaugelt ülepea arvamine eesseisva laulukese kohta tõsi või vale, kes jumal seda võib teada. Niipalju tohime vistiseks võtta</i><note place="end" n="23"><p>S.o kindlaks pidada.</p></note><i>, et laululooja kellelegi lugu ei hakka tunnistama, seda vähem, kui tema "ilus unenägu" muidugi</i><note place="end" n="24"><p>s.o asjata.</p></note><i> vette langenud, et "E[majõe] ööb[ik]" iial tema nime lugejale meelde ei pidanud tule[ta]ma! Trööstige ennast! Meie noorepõlve unenäod lähevad enamist kõik nurja! — </i></p>
<p><i>Lauluke ise oleks muidu laitmata, kui mitte paaris kohas riimi-kõvadused lugejal jala vastu ei tõukaks kui nt "väänvad" ja "kohisevad", või "healed" ja "jäänud", mida keegi lahedateks riimideks ei tohi kiita. Str[oof] 1, v[ärss] 5 on avalikult trükipanija patu läbi "konet" — "kõnet" asemele tulnud. Paar korda viiliga üle silendatud, siis saab laul igapidi viisakas olema. </i></p>
<p><i>Üks naljakas saksa laulik, kelle nimi mul meelest kustunud, tegi ükskord ühe laulu, mille üks laulik teisest ilmast kirjutanud olevat, kus ta oma viimast lugu enne surma räägib, kuida temal üksainuke riim valmis laulu küljes puudunud, kui vana kontjalg teda kutsuma tulnud. </i><note place="end" n="25"><p> Karl August Engelhardt, pseud Richard Roos (1768—1834), vähetuntud saksa luuletaja. Siin on kõne tema luuletusest "Sängers Epistel aus dem Himmel an die Sanggenossen auf der Erde" ("Lauliku kiri taevast laulukaaslastele maa peal"). — L. Tohver, Kreutzwaldi väliskirjanduslikust eruditsioonist. Tartu, 1932, lk 116—117.</p></note><i> "Anna aega, vennike, kuni puuduva riimi viimsele laulule leian, siis tahan rõõmuga tulla." Surm leppinud ja andnud palutud aega. Aga kuida säherdustel hädakitsikustel sagedasti juhtub, aeg lõppenud otsa, ilma et riimi oleks leitud. Mees pidand minema. Seal kirjutab ta hiljem teisest ilmast oma ametivendadele troostiks ja käsib neid riimide pärast mureta olla. "Siin üleval," — ütleb ta, — "riimib <u>kõik</u>, ükspuhas, kas Teie laululinu soetud või sugemata maa peal teete!" — Eesti laulude kohta ei ole antud nõu minu arvates mitte põlguse väärt. Kui aga sõnad ja mõtted piduehtes käivad, pealegi [kui] meil võimalik on natuke alliteratsiooni kaasa anda, siis jääb riim kõrvaliseks asjaks, kui ta mitte iseenesest palumata meie kätte ei tule.</i></p>
<p><i><u>"Rahutu"</u>. Miks mitte: rahut<u>a</u>? </i></p>
<p><i>Siin laulukeses ei tohi ma midagi laita, aga lubage mul ühe pisukese sõnakese pärast paar sõna nimetada, see on "<u>jo</u>", lühendatud "juba". Minu teades oli Ahrens esimene, kelle terav mõistus eksituse ära tundis, et siin üks <u>o</u> ennast <u>u</u> asemele oli tunginud, mis sellest vist tulnud, et meile rahva suust kuuldes välja kõlades enamist ikka <u>u</u> nõnda kõrva kostab, kui seisaks tema asemel üks <u>o</u>.</i><note place="end" n="26"><p>Vrd Eduard Ahrens, Grammatik der Ehstnischen Sprache Revalschen Dialektes. Reval, 1853, lk 22. Keeleajalooliselt on tegelikult toimunud vastupidine nähtus — <i>o</i> on muutunud <i>u</i>-ks.</p></note><i> Grammatika juhatab meid, et kõigi meie keele "noomenite" [hulgas] mitte ainukest ei ole, kus <u>o</u> väljaminekul ette tuleb</i><note place="end" n="27"><p>s.o sõna lõpul esineb.</p></note><i>. Iseäranis "juba" kohta ei tohi meie parata, vaid peame <u>ju</u>, nii võõras kui asi esiotsalt ka näitab, kirjutama. </i></p>
<p><u><i>"Kui päevakära aega —"</i></u></p>
<p><i>Selle laulu eest pigistaksin ma Teil tänades kätt, kui Teie praegu minu kõrval seisaksite, lugupidamata sellest, kas mõtted võõrast külast laenatud või oma peas kasvanud on, nemad kõnnivad kõik peast jaluni eesti külalapse ehtes, on igas kohas selged, et vähemgi mõistus lugedes neist aru saab. </i></p>
<p><i>Str[oof] 1, v[ärss] 3 oleks mul armsam olnud, kui Teie lühendatud "pimedas" (pime's) asemele "õhtul" oleksite pannud, mis "õue" kõrval ilusa alliteratsiooni annab.</i><note place="end" n="28"><p>Koidulal: Siis astu pime's õue. — L. Koidula, Luuletused. Tallinn, 1969, lk 110.</p></note><i> </i></p>
<p><i>Str[oof] 2, v[ärss] 1 "vagusi", — parem "vagasti" või "vaikselte". V[ärss] 3 siinsamas str[oofis] näitab trükkija süüd "ter<u>a</u>tavad".</i><note place="end" n="29"><p>Koidulal: Vaat, vagusi nad hiilg'vad / Ja vaatvad ülevelt, /  Sind teratavad tähed / Kui Isa silmad sealt. — Samas.</p></note></p>
<p><i>Jälle, jälle, armas preili, pean Teid paluma: Päästke niisugused kaunid laulud vana pöörase kirja kammitsast, siis lendab nende helin otsekohe üles "Vanemuise" kõrva ja saab teda rõõmustama, et "eesti piigad peenikesed" teda ja tema laulu ei ole unustanud.</i></p>
<p><i><u>"Ei ma jõua"</u></i><note place="end" n="30"><p>Koidulal: Käsid lindu sa: "Oh tule / Müüri vahel” elama!" / Kostab ta: "Ei iial jõua, / Inimene, seda ma! / Lausa tuule väel tiiva / Pean tõstma, hõiskama / Rõõmulaulu taeva poole! / Priiuseta sureks ma!" // Käsid lille sa: "Oh jäta / Päike maha, hellake!" / Kostab ta: "Ei iial jõua / Seda mina, inime'! / Sügavasse põue pean / Tema terad tõmbama! / Ehitab mind, suureks saadab — / Päävata pean surema!" // Käsid südant sa: "Oh muuda / Külmaks end kui talvejää!" / Kostab ta: "Ei elades ma / Seda jõua! Iialge! / Armastus mo ülem vara, / Jõudu, rõõmu annab ta / Elades, mind valus trööstib — / Sureks armastuseta!" — Samas, lk 112.</p></note></p>
<p><i>Ka see lauluke on ilus, siiski sooviksin ma mõned sõnad tema sees muuta, misläbi ehk veel enam ilu tohiks kasvada. Igas kolmes str[oofis] juttu ühe "oh" hüüdmisega alustada, ei näita mulle mitte viisakas, üle selle</i><note place="end" n="31"><p>s.o peale selle, pealegi.</p></note><i> võime laidetud sõna siin hõlpsasti kõrvale visata, kui str[oofis] 1, v[ärss] 1. </i></p>
<lg type="poem">
<lg type="stanza">
<l>"Küsid (parem "Sunnid") sina lindu: Tule <i>etc.</i> </l>
</lg>
<lg type="stanza">
<l>v[ärss] 5. Lausa tuule väel <u>tiiba</u>. </l>
</lg>
<lg type="stanza">
<l>Str[oof] 2, v[ärss] 1. "Sunnid sina lille: Jäta <i>etc.</i> </l>
</lg>
<lg type="stanza">
<l>v[ärss] 4. Mina seda, inime </l>
</lg>
</lg>
<p><i>v[ärss] 7. Kui eelkäijas värsis "teradest" pluurali vormis räägiti, siis ei tohi siin mitte singular seista. Sellest näete, et siin peame ütlema: </i></p>
<lg type="poem">
<lg type="stanza">
<l>"Mis mind saatvad, ehitavad." — </l>
</lg>
<lg type="stanza">
<l>Str[oof] 3, v[ärss] 1. "Sunnid sina südant: "Muuda" — </l>
</lg>
<lg type="stanza">
<l>v[ärss] 4. Seda jõua! Iialge!</l>
</lg>
</lg>
<p><i>See värss on hõlpsamini laidetud kui parandatud, aga praegusel vormil ei taha ta teiste kõrvale passida. Ehk leiate aegamööda midagi osavamat tema asemele seada? </i></p>
<p><u><i>"Emasüda"</i></u></p>
<p><i>Siin kaunis loomuses räägib õrn lapselik tundmus nii ilusal keelel, et ükski inimeseloom</i><note place="end" n="32"><p>s.o iga inimene.</p></note><i>, kelle armastusetundmus veel maailma külmas ei ole tarretanud, rõõmuga võib lugeda, aegu ja päevi mõttes tagasi hüüdes, kus temaga ehk niisamasugune lugu võis olla. Olgu küll selle laulu tuttavad mõtted laenatud, siiski seisavad nemad sündinud eesti lapse ülikonnas meie silmade ees, ja et lapse- ja emaseisus iga rahva keskel, kus tuimus seda ei ole lämmatanud, ühel ja selsamal viisil liiguvad, sellepärast ei ole iial küsimist tarvis, kust allikast mõtted algmiselt olid immitsenud. </i></p>
<p><i>Str[oof] 1, v[ärss] 4. "peljupaika", selle asemel parem "peidupaika", sest et pelju "pelgamise" kännust on juurdunud, mis siia ei passi. </i></p>
<p><i>Str[oofis] 2, v[ärss] 4 võiks osavamat riimi anda, kui ütleksite: </i></p>
<lg type="poem">
<lg type="stanza">
<l>"Ja sinu õnnetusest <u>keeb</u>".<note place="end" n="33"><p>Koidulal: Ta sinu rõõmust rõõmu näeb, / So õnnetusest osa saab! — Samas, lk 113.</p></note></l>
</lg>
</lg>
<p><i>Kuida juba teise õhtu lõpetusel tähendasin, ei tohi Teie iial uskuda, et niisugused muutmised, kui siin praegu andsin, Teile kuigi viisil ettenööriks</i><note place="end" n="34"><p>s.o juhtnööriks.</p></note><i> peaksid olema, ma <u>tean</u>, kuida Teie kui laulukese ema palju mõnusamaid nende asemele võite seada. Minu muutmistest ei tohi Teie suuremat pidada kui silmapilklikku arvamist, nõnda et mitmed neist tükkidest mulle mõne aja pärast hoopis teisiti võivad paista. Aga seda <u>üht</u> tohite julgest uskuda, kui Teile tunnistan, et niisugused laulud kui eesseisev meie lennul sünnitatud tutvust aegamööda sõprusepaeluks võiksid punuda, kui Teie niisamuti mõtlete. — Mis ma kirja eksitustest ütelnud, pidin sellepärast tegema, et Teie jalg hiljem säherdustes paikades ei saaks komistama, sest mul ei ole pisemat lootust kui Teist aegamööda üht laulikut kasvatada, kelle kandlekeeled eesti rahva auks ja iluks peavad kõlama, kui minu silmad juba ammugi mulla varju all puhkavad. Nüüd ehk märkate minu</i> "Neugierde"<note place="end" n="35"><p>uudishimu (sks k).</p></note><i>, mis mind taga kihutas, kui raamatukese silma ette sain, tema looja nime teada saada?!</i></p>
<p><u><i>"Oh armasta!"</i></u></p>
<p><i>Siin laulus, mis "didaktika" ja "eleegia" vahel seistes, sisu poolest rohkem viimasesse jaosse tuleb arvata, on mõned künklikud kohad teel, kus parandajat kätt tarvis läheb. Kohe esimeses str[oofis] lonkavad riimid "saad" ja "jääd", kust üle neitsilik samm hõlpsalt oleks võinud minna.</i><note place="end" n="36"><p>Koidulal: Oh armasta, nii kaua kui sa jõuad! / Oh armasta, nii kaua kui sa saad! / Küll pea, pea tuleb tund, mil nuttes / Sa surnuhaua äärde seisma jääd! // Oh pea hoolt, et soojaks jääb so süda, / Et armastust ta hoiab, kannab teal, / Nii kaua kui tal armastuses vastu / Võib tuksu' mõni teine süda veel! / jne. — Samas, lk 114.</p></note><i> Niisamuti 2. stroofi "teal" ja "veel", mis jälle natuke lonkru jala peal käivad; eks oleks esimese asemele võinud panna "teel", misläbi selge riim oleks tulnud, seni kui lugeja mõttes "teed" eluteeks või käiguks oleks võinud teha; aga "teal" on sõna, millel mingit tähendust ei ole. Sellesama str[oofi] v[ärss] 4 patustab keeleseaduse vastu, sest meie süda võib küll teise vastu tuk<u>suda</u>, aga <u>tuksu</u> ei passi siin pruukida, parem ütelge "lüüa", siis on igaühel selge otsus käes. — 3. str[oofi] viimase värsi "tend" tuleb välja kitkuda! Minu pärast võivad saarlased ja pärnulased "tend" igas kohas tarvitada, kui neile "teda" üleliigset keeleraskust teeb, aga <u>Teie</u> lauludes ei sooviks ma teda kuskil oma silma ette saada, kui ka sõber Wiedemann vist ei jäta sõnavärdjat oma sõnaraamatusse üles võtmata, kuhu sisse ilmaaegse täienduse pärast muidugi juba mõnigi ülekäte [läinud] loom teed on leidnud, mis uuema aja kirjamehed osalt mõtlemata, osalt rumaluses olid sünnitanud. Kes keele kehvusele abiks tahab minna, see peab esiteks <u>keele vaimu</u> väga selgelt ära tundma, ja teiseks peab keelekosutajal enesel ka natuke vaimu olema. Aga et mehikestel need kaks asja enam või vähem unustusse jäid, sellepärast on väga rohkesti solkevett viimastel aastatel eesti puhta keele allikasse valatud. Uskuge minu sõna, preili, et uue sõna "intelligenzi" istutamine meie rahvast iial selleks ei saa tegema, mis meie intelligentselt rahvalt õigusega peame nõudma.</i></p>
<p><i>Str[oof] 4, v[ärss] 3. </i></p>
<lg type="poem">
<lg type="stanza">
<l>"Oh jumal, süda küll sul kurja mõtlend" </l>
</lg>
</lg>
<p><i>tähendab praegu, sest et</i> "negatsioon" <i>puudub, hoopis teist kui seda, mis Teie tahtsite; paneme selle värsi saksa keelde ümber, siis ütleb ta:</i> "Ach Gott, mein Herz hat dir Böses zugedacht", <i>kus mõtte järgi peaks olema:</i> Obgleich mein Herz, ach Gott, dir nimmer Böses zugedacht. — <i>Niisugune raske eksitus ei tohi parandamata jääda. Jätke, kui hõlpsamalt läbi ei saa, parem "jumala" hüüdmine maha ja ütelge siis, kuida Teie tahtmine oli. Minu arvates ehk võiks värss tema järgmisega [nõnda käia:] </i></p>
<lg type="poem">
<lg type="stanza">
<l>"Ehk süda sinul küll ei kurja mõtelnd,</l>
<l>Käib teine kaebdes siiski oma teed." </l>
</lg>
</lg>
<p><i>Str[oof] 5, v[ärss] 2 oleks riimi pärast mõnusam:</i></p>
<p><i>"Oh armasta, kui kaua iial näed"</i> (s.o niikaua, kui sul silmanägemine on, — elad).</p>
<p><i>Str[oof] 6, v[ärss] 2.</i></p>
<lg type="poem">
<lg type="stanza">
<p>"<u>Sa</u> langed, märjad silmad katad <u>sa</u>."</p>
</lg>
</lg>
<p><i>Kaks korda üks ja seesama sõna ühes värsis näitab natuke [raske] koorem kelgule olevat, siin tuleb koormat kergitada, mis ma Teie enda hooleks jätan. Sellesama str[oofi] viimane värss </i></p>
<lg type="poem">
<lg type="stanza">
<p>"Küll surno<u>aea</u> niiske" jne.</p>
</lg>
</lg>
<p><i>Lubage mulle siin lühidalt tähendada, et kui meie kõige õigusega võime kirjutada "aeg",</i> die Zeit <i>— "aea", siis on see avalik eksitus, kui "aed",</i> der Zaun, <i>genitiivi vormis selsamal viisil moondatakse; siin peame vahet tegema, sellepärast kirjutame ennem "aed, aia" või "aja". </i></p>
<p><i>Str[oof] 9, v[ärss] 2. "palav pisaras" käib keeleseaduse vastu, meie võime ütelda kas "pisar",</i> die Thräne, <i>või mitmuses "pisarad",</i> die Thränen, <i>silm on pisaras — </i>das Auge ist in Thränen<i>. Teie olete seda pattu teinud, et "issandas" riimi pidi saama; aga parem jäägu viimane riimita, kui et keeleseadusele nii avalikult vastu silmi lööte. </i></p>
<p><i>Viimases str[oofis] tulevad jälle "saad" ja "jääd" kui kõlbmata vennaksed kolmat korda meie silma ette. </i></p>
<p><i>Oh armasta, süda, aga, kui iial võimalik, vähem keele kulu peal, sest et tõsine armastus — ehk küll mõned seda kiitvad, — ei tohi pime olla. Ma armastan Teid, preili, kui oma last, mis mind ometigi ei keela vitsa väänata, kui vallatus nuhtlust oli teeninud. Aga pikemat vihavaenu ei ole sellepärast meil tarvis! — </i></p>
<p>------------------</p>
<p><u><i>"Isamaa, usk, rahvas"</i></u></p>
<p><i>Neist kolmest <u>suurusest</u> võiks esimene ainuke olla, mis mind laululoomisele jõuaks vaimustada, teine vast siis, kui — pappisid enam ilmas ei elaks, vaid Kristuse istutatud taim oma laiad oksad ühel viisil kõige maailma üle välja lahutaks ja <u>ühel viisil</u> kõigile oma jahutavat varju elupalavusel jagaks. Aga niikaua kui vaheseinad seisavad ja iga vaheseina taga iseriidelised karjatsed karja hoidvad, siin mustad, seal valged, teises kohas kirjud kui rähnid jne, nii kaua jääb kaunima puu karastav vari kõigile tulemata. Et meie eesti rahvale <u>kristlikust</u> usust veel midagi osaks ei ole saanud, teab igaüks, kellel silm ja kõrv on, sest meie maal elab üks <u>risti</u>-usk, mis rohkem [kui] kuussada aastat rahvale risti ja viletsust küllalt kaela peale toonud ja veel edaspidi saab tooma, niikaua kui hinged muidu ei arva läbi saavat, kui et neil karjatsed peavad olema. — Kas <u>üksainuke</u> karjane kõrgel oma karjaga nende abilisteta ei peaks läbi saama, kui kari ennast <u>temaga</u> paremini püüaks tutvustada, kui abimehed oskavad õpetada! — Eesti <u>rahvas</u>, see kidur võsuke, kuida ta praegu meie silma nähes seisab, ei jõuaks mind ka laulule sundida. — Laul ise võiks Teie <u>seisupaigast</u> laitmata olla, ehk mina küll iga sõna eest vastamist oma õlale ei tahaks võtta, kõige vähem selle eest, <u>mida</u> rahvas trooni ees endale õnneks peavad paluma?! — <u>Õigust</u> ei oleks neil midagi paluda, sest nemad on palju enam saanud, kui nende praegune töö väärt näitab. On mõned oma endised lambanahast kasukad jänesenahksete vastu vahetanud, siis leppigu sellega ja mõtelgu, et üks teisest palju parem ei ole, sest mõlemate karvade ja voltide vahel elab rohkem pisukesi elukaid, saksa keeles</i> "Ungeziefer"<note place="end" n="37"><p>kahjurputukad (sks k).</p></note><i>, mis õrnemale kehale liiga võivad teha. — Minu arvates võiks mõnusam olla pilkamist ja naeru <u>ühe</u> paavsti pärast vähendada, seda enam kui <u>meil</u> neid mehi sadade ja tuhandete kaupa elab, igas kihelkonnas oma seatud paavst, kellest igaüks endal karva väärt vähem voli ei arva olevat kui Rooma vanaraugal. Aga see saaks meid teelt väga kaugele vedama, sellepärast parem: </i></p>
<p><i>"Palu andeks", — </i></p>
<p><i>kui arvad teisele ülekohut olevat teinud. Jah, siin laulukeses on mõtete käik laitmata, aga sõnade poolest ei võiks silendamine mõnes paigas kahju teha.</i><note place="end" n="38"><p>Koidula tekst: Kui oled mõnda hinge kurvastanud / Ja tornist langeb vaga kellaheal / So kõrvu — mõtle, mõtle selle peal': / Eks nad ehk surma temal' kuulutanud? // Ta järel mine sa ja paluda / Sa ärgu väsigu, et andeks annab! / Kui lep'mata sind jalg kord mööda kannab / Ta haua eest — see piin on otsata! — L. Koidula, Luuletused. Tallinn, 1969, lk 117.</p></note><i> </i></p>
<lg type="poem">
<lg type="stanza">
<l>Kui oled mõnda hinge kurvastanud</l>
<l>Ja tornist langeb <u>surnu</u>kella heal</l>
<l><u>Sull'</u> kõrvu — mõtle, mõtle selle peal,</l>
<l>Ehk on nad <u>tema</u> surma kuulutanud. </l>
</lg>
<lg type="stanza">
<l>Ta järel mine siis ja paluda</l>
<l>Sa ära väsi, et ta andeks annab!</l>
<l>Kui lepmata kord jalg sind mööda kannab</l>
<l>Ta hauast, — oleks piin sul otsata! </l>
</lg>
</lg>
<p>------</p>
<p><u><i>"Kasepuu"</i></u></p>
<p><i>on üks loomus, mis iga kondistamata</i><note place="end" n="39"><p>s.o kivinemata.</p></note><i> südant ilule saab äratama, siin sees elab, "mis südamest tulnud", sellepärast saab ta sundimata ja soovimata jälle südamesse minema.</i><note place="end" n="40"><p>Vihje "Emajõe ööbiku" avaluuletusele "Teretamine": "Ja mis südamest tulnd, mingu, / Jälle mingu südame!"</p></note><i> Kui mõne sõna pärast pikemalt juttu teen, siis ei sünni see mitte laituseks, vaid üksnes tulevale ajale juhatuseks, kuida üks ja teine väike kivike teisiti seades seina siledamaks teeb, nt</i></p>
<p><i>Str[oof] 1, v[ärss] 4. Saadad kastet oksadest.</i><note place="end" n="41"><p>Koidulal: Kastet saadad okste seest. — Samas, lk 118.</p></note></p>
<p><i>Str[oof] 2, v[ärss] 1. Vihma viisil langeb maha.</i><note place="end" n="42"><p>Koidulal: Vihma kombel maha langeb.</p></note></p>
<p><i>Str[oof] 5, v[ärss] 4. "pesita'", parem ja õigem "pesit'da".</i><note place="end" n="43"><p>Koidulal: Taeva lauljad pesita'.</p></note></p>
<p><i>Str[oof] 7, v[ärss] 4. niisamuti "kannat'da".</i><note place="end" n="44"><p>Koidulal: Raske, oh, neid kannata'! — Samas, lk 119.</p></note></p>
<p><i>Vaatke, preili, niisugused laulud lähevad Teil palju mõnusamast korda kui "usk, rahvas" etc., kus sees sel puhul midagi "poeetilist" ei kasva, vaid kõik "nahkne proosa" on, kust seest meile karastust ei tule. Kolm-neli rahvapõlve hiljem, kes seda võib teada, võib mõni asi teisiti minna ja ka tükkisid laulu tarvis valmistada, millest meie hammas täna jagu ei saa. Ehk ma küll vähemalt seda ei usu, mis lord Byron</i><note place="end" n="45"><p>George Gordon Noel Byron (1788—1824), inglise romantistlik luuletaja.</p></note><i> ütleb, et ükski usk kauem ei pea vältama kui 2000 aastat (mida juba juutlased oma usuga valeks teevad!), siiski elan ja suren ma ses lootuses: paarsada aastat hiljem võib ka meie Eestimaal päev tulla, kus <u>ristiusu</u> asemel Kristiusk õitsema läheb. Seks tulgu Vanaisa ise appi, kus inimesed muud ei või, kui <u>soovida</u> ja loota. </i></p>
<p><i>Sellega lõpetame kolmanda õhtu, võib olla, kui tarvilikku aega juhtub tulema, et neljandal õhtul "E[majõe] öö[biku]" sabast kinni saame, kui eesseisvad lehed "armsat lugejat" nõnda ei ole väsitanud, et tal pikemat söögiisu lahja kalja ja vesise leeme järel enam ei saa olema. — </i></p>
<p><i>Fr. Kr.</i></p>
</body>