<?xml version="1.0" encoding="UTF-8"?>
<body>
<h2 author="KREUTZWALD" number="77">77. KREUTZWALD KOIDULALE.</h2>
<source>EKM EKLA, f 59, m 1:6, l. 39</source>
<p>Võrul, 6. detsembril 1870.</p>
<p>Võtke käesolevaid ridu, minu armas laps, üheks inimeseks pidada, kes sündimisepäeva hommikul armetult suure kassiküüruga Teie tuppa astub, oma kraapjala teeb, suu puhtaks pühib ja siis koguni alandlikult Teile läheneb, et ehk õnnekorral Teie valgele kinnaskäele suud anda, s.t kui temasugust võhikut säherduseks pühatalituseks ainult ligi lastakse. — Õnnesoovimiseks palun kõike seda ette kujutada, mis Teile enesele just kõige meelepärasem näitab. Vanainimene ei oska ju kuidagi ära arvata, mida Teie aastates loodetakse ja soovitakse. See aeg on liiga kaugele seljataha jäänud, nõnda et enam meeldegi ei saa tuletada, kuidaviisi vanainimene Teie eluaastates kord ise mõelnud või mida ta siis ihaldanud ja lootnud. Neist lootustest on ehk küll ainult kõige pisem osa täide läinud, ometigi ei muuda see asja, sest säärane on juba kord kõigi surelikkude üleüldine saatus.</p>
<p>Nagu näha, olete Teie endale sellesinatse kirjasõna kõrva taha kirjutanud: "Mis mõõduga teie mõõdate, sellega peab ka teile mõõdetama" — et minu pikale vaitolemisele niisamasuguse vaikimisega olete vastanud. Nõnda palju vagadust ei teadnud ma Teie juures oodatagi, kuigi see põrmugi asja ei muuda, sest ka vait olles jääte Teie mulle ikka ühtviisi armsaks, ses tükis ei saa juba kord midagi teiseks pöörata.</p>
<p>Paraku olin ma oma viimases kirjas unustanud Teile Schotti korterivahetusest teada anda. Tema praegune aadress käib nõnda: <u>Tempelhofer Berg</u>, im <u>Müllerschen Hause</u><note place="end" n="1"><p>Tempelhofer Berg [tänav Berliinis], Mülleri majas (sks k).</p></note> (see maja on ilma numbrita, kuulub aga ühele kõige vabameelsemale Berliini pastorile). </p>
<p>Südamliku tervitusega hõikab Teile sõbralikult: elage hästi!</p>
<p>Teie</p>
<p>aupakkuja</p>
<p>Kreutzwald.</p>
</body>