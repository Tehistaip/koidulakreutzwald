<?xml version="1.0" encoding="UTF-8"?>
<body>
<h2 author="KREUTZWALD" number="4">4. KREUTZWALD KOIDULALE</h2>
<source>EKM EKLA, f 59, m 1:6, l. 2</source>
<p><i>Võrul, 17. detsembril 1867.</i></p>
<p><i>Austatud preili!</i></p>
<p><i>Enne kui pikemalt vastamise aega leian, peavad eesseisvad kirjatähed Teile täna juba sõnumit tooma, et Teie 12. s[elle] k[uu] päeval läkitatud lehed eile enne lõunat minu kätte on tulnud, kust seest kahetsedes leian, kuida minu mineval aastal antud vastus laiale teele läinud, kust kellelegi säherdust tulu ei võinud tõusta, mis üksnes <u>Teie</u> põllul idanevaks seemneks oleks õnne korral võinud minna! Kuida ma sel korral võõranimelise kirjutaja sisu tundma sain, tahan Teile sedamaid tunnistada. Esiotsa vältas mõni päev aega, enne kui tõtelikult</i><note place="end" n="1"><p>s.o tõesti, tõeliselt.</p></note> <i> aru sain, kas kiri üsna pilkamisi kellegi mustakuue-mehe või nende kannupoiste käest välja tulnud, mispärast mõnusamaks arvasin asja enda peale seisma jätta, ilma et midagi vastust tahtsin anda. Mõne päeva pärast kirjalehte jälle käsile võttes, ärkas mul mõttesse, ehk võiks asjalugu ometigi tõsine olla, kus üks noorem inimene minu käest õpetust igatseb. Nõnda mõteldes tulid otsekui tuulest tunnismärgid, et kirjutaja keegi muu ei võinud olla kui Eesti Postimehe tütar, kellest niipalju enne juba teadsin, et tema kui isa abinik suletööd toimetas. Nüüd ei olnud suuremat tarvis, kui Teie käekirjast natuke prooviks saada, kas [see] Kambja kirjutajaga ühte läheks; sellepärast palusin üht tuttavat Tartus, kes, kuida ma teadsin, sagedasti Laakmanni trükikojas käis, kas võimalik ei näitaks üht vana manuskriptilehte sealt käpata ja mulle saata. Seda ei olnud tal küll mitte võimalik olnud, siiski oli ta ühe niisuguse lehe küljest neli rida ära kiskunud, mis ta mulle läkitas. Sellega läks asi korraga selgeks ja nüüd ei viibinud ma vastusega, kus sees otsast otsani ridadest ja ridade vahelt välja paistis, et ma kirjasaatja selgesti ära tundsin. Aga selle sõrmega tema peale näitamise peale lootsin ma, et Teie tõsisel nimel mulle pidite kirjutama, ja kui nelja nädala pärast kõik vaikseks jäänud, palusin ma Paul Blumbergi härrat,</i><note place="end" n="2"><p>Paul Blumberg (1840—1893), arst; oli üliõpilasena Eesti Postimehe kaastööline, vt lähemalt R. Põldmäe, Paul Blumberg — eesti rahvusliku liikumise varasemaid tegelasi. — Keel ja Kirjandus, nr 3 (1960), lk 340—350 ja 407—415.</p></note> <i>kes sagedast Teie isa majas käis, kõrvad kikil pidada, kas juttu vestes midagi ei ilmuks, millest märki oleks võinud võtta, kas vastuse olite saanud või ei. — Bl[umberg] kirjutas hiljem: "Selle poolest ei või surnuhauas suuremat vaikust olla kui seal. Ma arvan, kui L[ydia] J[annsen], kuida Teie usute, kirjasaatja peaks olema, siis on ta seda nii salamahti teinud, et vanemad sest midagi ei teadnud." Et Teie minu tõsisest südamest tulnud kirja peale pisemat vastust ei andnud, tegi mu meele pahaseks, sest et ma vististi vastuse peale olin lootnud. Kui selle eksituse pärast, kus juures, kuida praegu kuulen, Teie süüta olete, Teile mõttes ja arvamises ülekohut olin mõistnud, siis ei tohi see Teile pikemalt haiget teha! — Nüüd on asjalugu selge.</i></p>
<p><i>Niisama vähe oli mulle kellegi suust otsus tulnud, et Teie, austatud preili, "Emajõe ööbiku" looja olite; üksnes arvamise viisil eksisid mõtted Teie peale, aga arvamise peale ei tohi keegi koda rajada. Oli Teie mitu korda kiidetud austus Viru lauliku vastu pisemal osal südamest välja idanenud, siis tohtis tema vistist loota, et Teie — tema järelkäijate hulgas kui <u>esimene</u> tänapäevani — seda ohverdamist üleliigseks ei oleks võinud pidada, kui temale ühe eksemplari oleksite saatnud. — Kuida Teile juba viimatises kirjas ütlesin, leidsin ma "Emajõe ööbikut" läbi lehitsedes midagi, mis mind ahelasse sidus ja mis ma täna avalikult välja ütlen: mõnda minu kaugelejäänud elukevadest astus elavalt minu silma ette tagasi. Oleks mul neist ammugi tuleohvriks antud noorepõlve mängitöödest paar tükki üle jäänud, siis võiksin Teile üles näidata, kui palju nende sees elas, kus mõtted ja südametundmus kui õeksed Teiega ühte läksid.</i><note place="end" n="3"><p>Kr-i noorpõlve luulekatsetuste kohta vt A. Anni, Kr-i noorpõlv ja saksakeelne lüürika. — E. Kirj. XXIV (1930), lk 305—319 ja 370—378.</p></note> <i>Et mul selletarblik eestikeelne sõna puudub, siis lubage saksa keeles ütelda, see oli</i> "Der Mollaccord der Seele"<note place="end" n="4"><p>hinge mollakord (sks k).</p></note><i>, kus vanemat aega ja praegust rahvaelu meelde tuletasin. Tõtt vastu rääkides võiksin ehk mõnda loorberioksa Teie pähe krooniks siin siduda, aga säherdune asi ei lähe minu parema tunnistamisega ühte, niisama vähe kui mul võimalik oleks kellelegi mesikeelil sõnu anda, kus süda mul teisiti käsib. Mis Teie lauludes — meie turulaulikute vastu — kõige ülemaks tuleb kiita, on see: et nende sees igas kohas enam mõtterikkust leida on; — ka nende anum</i> (Gefäss<note place="end" n="5"><p>anum, nõu (sks k); siin tähenduses 'luulevorm'.</p></note> jaoks ei tunne ma tallinnakeelset sõna) <i>palju ilusam näitab, kuhu sisse mõtted olete pannud, aga keele poolest ei tohi ma mitte kõiki laitmata nimetada. "Teretamine" iseäranis on vormi ja sisu poolest igapidi laitmata. Peaksin ma edaspidi õnnelikult enam aega leidma, siis tahan Teie laulud põhjalikumalt käsile võtta ja Teile üles näidata, <u>kus</u> ja <u>kuida</u> minu arvates mõned sõnad teisiti oleksid võinud käia. —</i></p>
<p><i>Kuida juba sisse minnes ütlesin, ei ole mul täna kogunist võimalik Teie sõnumiku peale vastust anda; kell on praegu kolm löönud ja mul veel 56-verstane tee ees ära käia, enne kui ööpuhkamist võin loota, sellepärast leppige selle elumärgiga, kuni pärast pühasid päevad natuke pikemaks venivad ja ammeti (mitte <u>ameti</u>-)kammits jalgade küljes lõdvemaks läheb.</i></p>
<p><i>Igapidi rohkest õnnistatud ja rõõmulikke jõulupühi Teile soovides, palun sel puhul kiireliku kirjaga leppida ja ka edaspidi lahkes mälestuses hoida</i></p>
<p><i>Teie tõtelikult</i></p>
<p><i>alandlik</i></p>
<p><i>Kreutzwald.</i></p>
</body>