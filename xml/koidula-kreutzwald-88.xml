<?xml version="1.0" encoding="UTF-8"?>
<body>
<h2 author="KOIDULA" number="88">88. KOIDULA KREUTZWALDILE.</h2>
<source>EKM EKLA, f 63, m 1:2, l. 46</source>
<p>[17. märtsil 1872.]</p>
<p>Need armsad toredad papad, neil on õigus, tuhat korda õigus! Ja siiski, kui neil aimu oleks sest ilmparatamatust ihnsusest, miska mul iga minutit oma ajast lunastada tuleb, nad hurjutaksid vähem. Rumalus, südametaadikene, kas hakkab siis Lydia mossitama, — tõsiselt nimelt — <u>Teiega</u>, keda ta nagu oma lihast isa austab ja kõrgeks peab? Aga hea oli, ei Teie kirjaread selle nõiduseväe murdsid, mis pikema vaheaja järel iga sidemete uuestisõlmimist takistab — muuseas, tuleval nädalal oleksite Teie minu käest mõne rea saanud, selle vastu poleks miski aidanud, ma pidin neil viimastel päevadel nii palju Võru peale mõtlema, ilma et oleksin teadnud, mispärast.</p>
<p>Ja siis see armas professor seal teises kandis — mina olin ju — muidugi ma olin väga üleannetu, ja ma ütlesin, et lugu mulle endale nii näitab, kui ma talle mineval nädalal jälle esimese elutähe saatsin poole aasta takka. Ma ei tea, kas Teie elades ainukese õe olete käest andnud võhivõõrale, — ma ütlen Teile, papa, päris võhivõõrale inimesele, kellelt Teie õigusepärast midagi piisavat ei kuule selle kohta, mis õigus temal nimetatud õe peale on, ja kes ikka ainult seda üht vastas, et ta teda armastab, — nagu see midagi vabandaks, — <u>mina</u> olen selle läbi teinud ja see oli raske, väga raske!<note place="end" n="1"><p>Eugenie Jannsen ja Heinrich Rosenthal abiellusid 21. jaanuaril 1872 ja asusid Kroonlinna, kus Rosenthal hakkas töötama sõjaväehospidali ordinaatorina.</p></note> Mistarvis abiellu astumine õieti on välja mõeldud, seda tahaksin ma teada! Kõige armsamad antakse ära ja päris võõrad tungivad sisse perekonnaühendusse, mis näitas olevat loodud igavesti kestma! Mina olen seda ikka vihanud ja paistab, et minu umbusaldus õigeid jälgi ajas: nüüd pean ma <u>ise</u> sinna astuma! See on ju sulaselge anomaalia!</p>
<p>Töö oli nendel viimastel nädalatel ja kuudel meie nelja seina vahel neljakordseks kasvanud: peale igatalvise ametikoorma veel mure minu õe veimevaka ja pulmade pärast. Kui sagedasti panin ma väsinud pea öösel kella 3 ja 4 vahel padjale, et teda kella 6 ajal jälle tõsta — kui uni üleüldse tuli! Minu vaene mamma oli ju kõigele lisaks alalõpmata haiglane ja mõne korra pidin minagi ülepingutuse tagajärjel voodis olema, — jumal tänatud, et nüüd kõik möödas on!</p>
<p>Aga vaikseks on jäänud sestsaadik, — nii vaikseks ja üksluiseks pärast seda segast ja pöörast askeldust, ja toad paistavad nii kurvad ja lagedaks tehtud ja mina olen üksi, hoopis üksi, — minu väike armas Eugenie!</p>
<p>Ma vihkan oma õemeest, jah täiesti kindlasti, ma vihkan teda, vähemalt ma ei armasta teda sootumaks mitte, mitte raasukestki! Ja mul oli ainult see üks õde!</p>
<p>Mis aitab kaebamine! Aga uskuge mind, papa: meedikud ei kõlba ükski kuhugi, selle juurde ma jään!</p>
<p>Pilgake aga pealegi! Või <u>minul</u> jääb palju aega üle pruudipõlve pidada? Taevakene, minu peigmehe kannatlik meel on vahest pikemale ulatanud kui kõigil teistel! Aga mina olen nii väsinud mõnikord, nii väga väsinud — minul puudub — ma ei tea isegi mis. Ja mul oleks nüüd ometi igapidi asja rahul olla! See on minu loomuse igavene vastuolu, mille vastu ma oma eluaja ilmaaegu võitlen. Ma kulutan enda sisemiselt ära ega suuda ennast rahule sundida! Sellest õnnetust kaotusest saadik on lugu minuga lausa otsas. — Teie ju vist ei teagi veel, papa, et ma kõik oma laulud pidin leekide saagiks jätma — peaaegu kõik, kõik! Terve kogu, nende hulgas minu muusa kümme trükiks valmisseatud eepilist tööd lendas ühe liig agara teenijatüdruku õnnetu käe läbi minu kirjutuselaualt paberikorvi ja sealt ahju!<note place="end" n="2"><p>On ka oletatud, et Koidula võis oma käsikirjad ise ärritushoos paberikorvi visata, vt M. Salupere, Koidula: ajastu taustal, kaasteeliste keskel. Tallinn, 2017, lk 183—185.</p></note> Minu jaoks üks õnnetus, mida ei saa heaks teha — või on see oomen selle kohta, mida mul edaspidi enam teha <u>ei</u> tule? Sellest on läinud kaks kuud ja rohkemgi, aga mina ei ole ennast ikka veel vaigistada suutnud! Mitme aasta kirjakatsed ja puhtalt ümberkirjutused! Ja mina tahtsin sel suvel "Ööbikust" teise kogu ilmuda lasta! Need olid võib-olla minu kõige paremad sünnitused, mis ses kogus otsa said! Ma valasin — ma ei hakka salgama — kibedat silmavett selle õnnetuse pärast, minu elukäik, minu sisemine elukäik elas ju minu lauludes!</p>
<p>Millestki muust!</p>
<p>Kas teate, papa, et meie oma Hurda vaesekese tahame jälle kantslisse panna? Tema ei kannata nõnda enam kaua välja. Pedagoogilise töö koorem — ja paistab, et tema konstitutsioon juba iseendast kuigi tugev ei ole — kurnab tema ära ega lase tal tervet oma jõudu rahva heaks vaekausile heita. Otepää kirik, mis varsti leseks jääb, oleks midagi temale kohast, kui kaaskosilased temast ette ei jõua.<note place="end" n="3"><p>Otepää pastor Moritz Kauzmann lahkus 1872. a suvel vanaduse tõttu ametist ja 7. augustil valiti vabanenud kohale Jakob Hurt, kes 1868—1872 oli Tartu gümnaasiumi õpetajaks. Otepääle asus Hurt 1. detsembril 1872.</p></note> Paljud sealse koguduse talupojad on meiega rääkinud, et nad Hurta sooviksid, talurahvas tahaks teda väga hea meelega, mõisad — see on muidugi teine küsimus. Igatahes tahame omalt poolt teha, mis võime, sest nõnda kui praegu ei kannata ta tõesti kuigi kaua enam välja.</p>
<p>Jah, see on üks kena teos, see Hunfalvy oma — kui meie sellest ainult paremini aru saaksime!<note place="end" n="4"><p>S.o Hunfalvy 1871. a ilmunud ungarikeelne reisikirjeldus, vt kiri 49, viide 12.</p></note> Mul on kade meel professori peale, et tema seda teost tunneb!<note place="end" n="5"><p>S.o professor Schotti peale, kes (kaotsiläinud kirjas) nähtavasti kirjutas ka Koidulale tema üksikasjalikust isikukirjeldusest, mis leidub Hunfalvy mainitud teoses. Sellele näikse Koidula allpool viitavat "reisija vanamehe südame" ja "kahe lahke silmaga". Hunfalvy kirjeldab oma teoses Koidulat järgmiselt: Neiu kõrget laupa ja kena, lausa kaunist nägu, mis väljendab arukust ja mõtisklustele-kaldumist, raamivad kohevad pruunid juuksed, mida moodne soeng laseb kenasti esile tuua. Tema jutt on meeldiv, ta räägib väga ilusat saksa keelt, nagu Läänemere provintsides üldiselt kombeks, kõne ja liigutused on elavad, kuid mitte tulised. Kogult on ta üle keskmise." – P. Hunfalvy, Reis Läänemere provintsides. Tallinn, 2007, lk 147.</p></note> Helsingis, nagu mulle hr. Europäus, üks soomemaalane, jutustas, paneb keegi keeleteaduse jünger seda juba soome keelde ümber.<note place="end" n="6"><p>David Emanuel Daniel Europaeus (1820—1884), soome rahvaluulekoguja ja keeleuurija. Heinrich Rosenthali andmeil olevat ta korduvalt Tartus käinud ja ka Jannseneid külastanud. — Hunfalvy teos pole raamatuna soome keeles ilmunud, küll aga ilmus sellest katkendeid В. F. Godenhjelmi tõlkes ajakirjas Kirjallinen Kuukauslehti I (1874), lk 10—16.</p></note> Ma mõtlen papa Hunfalvyd lähemate päevade sees tema helde kingituse eest tänada ja temale <u>Teie</u> peale kaevata, seda jah, Teie ja Berliini professori peale — vaadake aga ette, Teie salasepitsejad! Jätke mul "reisija vanamehe süda" oma "oletustega" rahule, teie kaks üleannetut sõpra, kes ikka tahaksid igal pool midagi välja uurida, kus <i>kaks lahket silma</i> ilma vimmata otsa vaatavad ühele ilmsüüta olevusele, ma tahaksin öelda, <u>nii</u> ilmsüüta olevusele, nagu mina seda olen! Ja pealegi ei tõuse Teile kummalegi Teie julgetest lausetest vähematki tulu, mitte vähematki: vana papa on mulle edaspidi just niisama südamest armas kui ennegi. — Tõsi?</p>
<p>Jah, taadikene —</p>
<lg type="poem">
<lg type="stanza">
<l>lähemale suvi sulab,</l>
<l>linnulaulud ootavad,</l>
<l>vuhisedes vesi vulab —</l>
<l>hing ja süda loodavad!</l>
</lg>
</lg>
<p>Kevade, see on minu toibumiseaeg, laulev ja helisev kevade! Ainult üheks momendiks tuksuv süda suure ema haljendavale rinnale panna — see on enam, oh palju enam kui tuhat otsivat ja otsitud inimesesõna! Kui vaimustav oleks välja lennata kõigest sest segasodist ja tihti nii lämmatava koorma alt — vabalt ja kütkendamata — laia, laia maailma nagu seekord suvel 1871! Oh need õnnelikud, need rootslannad, kes nüüd nõnda paigast paika reisivad, ma mõtlen Rootsi naistekvartetti!<note place="end" n="7"><p>Peterburi ja Tallinna kaudu Tartusse saabunud Rootsi naiskvartett esines ülikooli aulas 27. veebruaril ja 1. märtsil 1872, vrd E. Post. 15.03.1872, lk 59–60 ja N. Dörpt. Ztg. 28.02.1872, nr 49.</p></note> Küllap olete päriolevaid arvustusi selle kohta ajalehtedest lugenud. Et nad tagasi Stockholmi reisivad Berliini kaudu, täitsin ma nende palve ja andsin neile, Berliinis hoopis võõrastele, kaasa soovituse meie professori juurde. See, miska nad toime tulevad, on väga ilus ja nad on hästi koolitatud jõud. Need olid pika aja takka — sellest on ju varsti aasta möödas — jälle helinad põhjamaalt.<note place="end" n="8"><p> 26. ja 28. jaanuaril 1871 esines Tartus Rootsi meeskvartett. — E. Post. 3.02.1871, lk 26.</p></note> Kuida nad minus mälestusi äratasid! Oh sa õnnis, rõõmus rännuaeg!</p>
<p>Rumalus, papa, ma ei ole professorile ainust sõnagi ütelnud, mis poleks sobinud selle palvega, mille peale Teie mulle "diskretsiooni" tõotasite! Ma andsin talle väga kaugelt-kaudu mõista, et ma lähemal ajal võiksin mõrsjaks saada, aga ühtki nime ei ole meie vahel nimetatud ega ole professor, kes oma vastusekirjas sest asjast kergesti puudutades ja väga taktirikkalt üle läheb, seda minult küsinud.<note place="end" n="9"><p>Kõnesolev Schotti kiri Koidulale pole säilinud.</p></note> Siin aga oli seekord tegemist Teie otseste teadustustega, milles, nagu räägiti, päris kindlaid nimesid nimetati ja Teid tunnistajaks kutsuti nendele sõnumitele, mis ma Teile olin andnud. Saladuse lausa väljarääkimine, mida <u>Teile</u> süüks pandi, pahandas mind, ei miski muu. Lobisegu inimesed pealegi, mis see minusse puutub? <i>K[urat] kulutab kuus paari kingi, enne kui üks paar rahvast kokku saab!</i> Papakest aga ei arvata "inimeste" hulka, tema on liig armas, et ma teda selle eest saaksin sõitlemata jätta. Aga see on ammu unustatud ega ole silmapilgukski seks mõju avaldanud, et minu poolt kirjavahetuses paus tuli.</p>
<p><i>Kuida siis jääb, Viru taadike, olete ju oma käega lubanud Else pulma tulla</i><note place="end" n="10"><p>Vt kiri 84, viide 8.</p></note> <i>— ärge lootke, et ta selle tõotuse unustab! On küll alles aega niikauaks: enne tulevat näärikuud ei taha ta tühjamaa-teed jalge alla võtta, mitte koguni!</i><note place="end" n="11"><p> Eduard Michelson oli ülikoolis õppides riigistipendiaat ja pidi seetõttu ametivõimude poolt määrataval kohal tööle asuma, mis võis tähendada kaugele Sise-Venemaale saatmist.</p></note> <i>Aga siis — sina kallike! Kes seda oleks enne uskunud! Ma ei tea veel isegi, kas tõsi on! Teised küll tähendavad mind <u>mõrsjaks</u>, aga ma ise ei oska ütelda, kas jõuan eluajal </i></p>
<lg type="poem">
<lg type="stanza">
<l>tutvat sõna, tutvat sulge</l>
<l>võõrast lasta neelata? </l>
<l>Süda sees küll oleks julge — </l>
<l>Pisar püüab keelata! </l>
</lg>
</lg>
<p><i>Emakeel ja emapind — kauaks ma kannatan välja võõra maa ja rahva keskel? Kui põhjani kodumaa juured käivad, seda näen alles nüüd, kus lahkumisest nagu igapäevasest asjast jutustatakse! </i></p>
<p><i>Taadikene, puhuge mulle palju <u>oma</u> tervisest ja tööst. Ma tänan Teid, kes Te mind jälle olete, nagu alati, [kui] esimene otsima tulnud! Palju, palju head ja õnne soovib Teile nüüd ja alati</i></p>
<p><i>Teie </i></p>
<p><i>austaja kasulaps </i></p>
<p><i>Lydia.</i></p>
<p><i>Tartus,</i> 17. märtsil 1872.</p>
</body>