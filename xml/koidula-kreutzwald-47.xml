<?xml version="1.0" encoding="UTF-8"?>
<body>
<h2 author="KREUTZWALD" number="47">47. KREUTZWALD KOIDULALE.</h2>
<source>EKM EKLA, f 59, m 1:6, l. 26</source>
<p>Võrul, 15. juunil 1869.</p>
<p>Minu armas Lydia!</p>
<p>Nagu uppuja õlekõrrest, nõnda hoidsin minagi tänase päevani sellest nõrgast lootuselõimest kinni, et mõni ettenägematu juhtumine mulle ehk võimalikuks teeb laulupeoks Tartusse tulla, mispärast ma siis ka Teie viimastele armsatele ridadele ei vastanud, kuna seal mõndagi leidus, millest parem oleks suusõnal kui kirjalikult rääkida. Paraku on aga see lootus nagu nii paljudki teised luhta läinud, mida ma küll mitmel põhjusel südamest pean kahetsema. Teie kirja algmine osa on — vabandage seda sõna! — juriidilise varjundiga, millest ka korduval lugemisel lahti ei saa, kuna Teie seal kahevahel olete, <u>kas</u> Te minule üleüldse midagi ja <u>mida</u> nimelt ütlema peate. Igatahes raske võitlemine säärasel korral sulge pihku võtta, liiati kui selleks enne veel luba tuleb nõutada. Minu arvates ei võinud Teile sellest kirjutamise julgustükist pisematki hädaohtu tõusta, kuna ju asjalugu nõnda seisis, et ükski mõistlik ja terve arusaamisega erapooletu inimene seda sammu hukka poleks saanud mõista, kui üks laps oma vanaisaga räägib. Teie "soovisite mulle teadust anda ja teadsite, et see soovimine mitte õige ei olnud". — Edasi ütlete Teie, säherdustes asjades võivat ainult naisterahvas teise naisterahva tundmuse üle õieti otsustada. See on vale järeldus, sest just naisterahvad ongi üksteise vastu kõige harvemini õiglased, iseäranis seal, kus on tarvis erapooletule seisupaigale asuda. Naisterahvad on tundmusetuhinas palju sõgedamad kui mehed, sest ükskõik kui vihaselt mehed oma tormilises meeleägeduses ka märatseksid, pärast ägeduse prahvatust leiavad nad varsti jälle küllalist meelerahu, kus asja õiges valguses nähakse. Daamil aga on säärane asi võimatu, sest tema ei suuda kuidagiviisi omaks võtta, et ta oma tuhinas liiale on läinud. — Meie sugu — arvate Teie heaks meeste kohta väita — pidavat naisterahvaid alati "<u>üle</u> või <u>alla</u> nende väärtuse hindama". Jällegi märgist mööda lastud! Just meeste juures ei saa säärast asja ette tulla, nemad võtavad varem kõik läbi katsuda ja järele kaaluda, enne kui keegi nende austuse või mitteaustuse osaliseks saab, kuna aga Teie sugu harilikult ainult — tujude meelevalla all seisab ja häda, kui parajasti must tusatuju võitu saab, siis pole terves maailmas enam ühtki abinõu, mis asja teiseks võiks pöörata! Üksnes selles ainukeses punktis olen ma Teiega kõigest südamest ja oma paremat äratundmist mööda nõus, et kõige mõistlikum oleks küll kõik möödaniku kibeda järelmaiguga mälestused igaveseks ajaks unustuse hõlma matta. Missugune õnn see meile oleks, kui säärased reministsentsid end mõne pihutäie mulla alla laseksid matta, kuid see ei lähe koguni mitte! Ka kõige parem inimese süda ei suuda säärasel puhul ärateenimata haavamist unustada; kõigi sisemiste võitlemiste kiuste jääb mälestus ühtsoodu elavaks. — Teie võite edaspidi mõtelda ja teha, mida tahate, aeg-ajalt minule kirjutada, või kui see liiga raske peaks olema, kirjutamata jätta, — see ei muudaks kuidagiviisi seda kõrget lugupidamist, mis mina südamepõhjas Teie vastu tunnen. Nii enne kui pärast võtan ma Teid ühtviisi austada, nagu see mu südame sundus on ja ma kindel olen, et mind sellepärast ükski inimlik ega see kõrgemgi kohtumõistja hukka ei või mõista. Sisemine kohtumõistja, minu kindel äratundmine, südametunnistus, mõistab mind vabaks. Kui sääraseid silmapilkusid leidus, kus ma ehk inimlikus nõtruses ära unustasin, mis ma Teile ja iseenesele võlgu olin, siis olen ma neist, jumalale tänu, õnnelikult võitu saanud. Viimane üleelatud aasta on mind vähemalt kümme aastat vanemaks teinud ja seega ka pisut tarkust juurde toonud, kui tarkus — nagu öeldakse — vanaduse vili on. Teil, armas Lydia, ei ole pisematki põhjust enese vastu kuidagiviisi kaebust tõsta, ei sõnades, pilkudes ega tegudes polnud midagi seesugust, mis Teie väärikust oleks võinud kahandada. Võtke see ülestunnistus endale rahustuseks ja ärge iganes unustage, et ainult totruse tõukel niikaugele võidi minna, et ühe lapse ja vanarauga vahekorrast midagi säärast otsiti, mis loomulikul viisil ainult peiu ja neiu vahel aset  võiks leida. Selle seletusega laseme nüüd eesriide möödaniku tragöödia ette langeda.</p>
<p>Kuivõrd alusetu on Teie kahtlus teises punktis, nagu oleks kuulus lingvist professor Schott minu virgutusel <i>"Emajõe ööbikuga"</i> tuttavaks saanud, seda näete kõige paremini järgmistest asjaoludest. Kahe aasta eest saatsite Teie ühe eksemplari oma lauludest Koskinenile või Krohnile (kummale nimelt, seda ma täpipealt ei tea). Koskinen, kes ei teadnud midagi Teie kavatsusest anonüümseks jääda, oli raamatukese kohta ühes soome lehes sõna võtnud ja ühtlasi poetessi nime teatavaks teinud.<note place="end" n="1"><p>Yrjö-Koskineni kirjutis "Viron kirjallisuus" ("Eesti kirjandus") ilmus ajakirjas Kirjallinen Kuukauslehti 1868, lk 179—183.</p></note> Härra Schott, kes õige rohkesti soome kirjandusega tegemist teeb, leidis selle notiitsi ja avaldas selle siis oma harilikul viisil Magazin für die Literatur des Auslandes sees.<note place="end" n="2"><p>Kirjutis "Das nationale Ehstenthum" ("Rahvuslik eestlus") ilmus kõnesolevas ajakirjas 1869. a, lk 40—41. Vrd M. Lepik, W. Schotti kirjad Kreutzwaldile. — Paar sammukest II, lk 315–316.</p></note> Peaaegu samal ajal, kui mina seda teadet sealt lugesin, kuulsin oma väimehe käest, Teie härra papa olevat anonüümsuse rikkumise pärast pahane ja et Teie sel puhul kibedaid pisaraid valanud. Minu arusaamist mööda polnud seal küll pisematki põhjust pahandamiseks ega ka pisarate valamiseks. Ühes oma järgmises kirjas jutustasin siis Schottile, missugust mõju tema notiits avaldanud, mille peale vastuseks sain, tema olevat ainult ühe trükitud teate sõna-sõnalt edasi andnud, seega ei ühegi indiskreetsusega hakkama saanud, ses tükis võivat ainult härra Koskineni peale kaebust tõsta. Pealegi — lisab ta juurde — on mulle arusaamatu, kuidas säärane austav nimetamine kellelegi üleüldse haavav võiks tunduda. Kui ta siis mineval aastal Schwabe raamatute-kataloogi oli näinud ja sealt seest <i>"Ojamöldri"</i> Teie nimega leidnud, tähendas ta: kataloogis on ju autorina preili Lydia J[annseni] nimi sees, seega juba enne Koskineni notiitsi teatavaks saanud. Ühtlasi palus ta, et ma temale <i>"Ööbiku"</i> ja <i>"Ojamöldri"</i> saadaksin, mida ma siis ka tegin. — Kas Teil on nüüd veel põhjust vana papa Kr[eutzwaldi] peale kaebust tõsta, et tema härra Schottile esimesena Teie nime teatavaks teinud?! — Aga sellest veel mitte küllalt, peate Teie ka võimalikuks, et ma härra Schotti ees valelikuks hakkaksin ja temale teataksin, missugust mõju mina Teie laulude peale olevat avaldanud. See oleks küll kõige jämedam tõe väänamine, kuna ju meie tutvus hoopis noorem on kui Teie <i>"Ööbik"</i>. — Teil ehk on veel meeles, kuidas mina meie kirja teel sõlmitud tutvuse hakatuses kirjaneitsi teerada "orjavitsalikuks" nimetasin. Kui roosid Teid mõnikord üsna valusasti on torganud, siis tohite küll üksnes oma saatust ja saatuseandjat süüdistada, kes Teie loomuse just sääraseks loonud, et uinuvast pungast õis pidi puhkema. Inimesed pole siinjuures kuidagiviisi süüdlased. Samast unistusevallast on pärit ka Teie igatsemine lapsepõlve-päevade järele, kus Teie muretu meel säärasest tulevikust undki ei näinud. Aga just Teie härra isa sõnad <i>"Ojamöldri"</i> eeskõnes viitavad sinnapoole, et uinuvate idude hulgas ka Teie tulevane elukutse juba varjul oli, nagu isale antud naiivne vastus tunnistab. Goethe suurepärane võrdlus "Tassos" siidiussi ketramise ja lauliku loometöö sarnasusest jääb igal pool tõeks:<note place="end" n="3"><p>Vihje Goethe värssidele "Torquato Tasso" 5. vaatuse 2. stseenis. — J. W. Goethe. Götz von Berlichingen. Egmont. Iphigenia Taurises. Torquato Tasso. Tallinn, 1983, lk 349.</p></note> nii üks kui teine loob oma heiet rohkem küll märguta instinkti kui arupidava tahtmise tagakihutusel. Kasvatus ei saa siin kuigipalju või mitte midagi kaasa aidata, nagu kõigi rahvaste natuurlaulikud tunnistavad, kes ilma koolituseta ja kunstireegliteta laulavad. —</p>
<p>Eilne post tõi mulle, ei tea kelle lahkuse läbi, ühe eksemplari Gläseri juures väljaantud "Mu isamaa" kolme isesuguse kompositsiooniga,<note place="end" n="4"><p>Gläseri kirjastusel ilmunud noodilehe "Mu isamaa. Estnisches Volkslied" ("Eesti rahvalaul"). Dorpat, 1869 (4 lk) sisuks on Koidula "Mu isamaa on minu arm" algtekst ja saksakeelne tõlge, sinna juurde komponistide Adolf Henselti (1814—1881) ja Ernst Meyeri noodid meeskvartetile ja Kunileiduse noot segakoorile. — Aleksander Kunileid(us), kod. nimega Saebelmann (1845—1875), helilooja, õpetaja Paistus, Valgas, Peterburis ja Poltaavas. Oli ka üheks dirigendiks I eesti üldlaulupeol.</p></note> mispuhul lubage küsida: kelle sulest on laulu väga hea saksakeelne tõlge ja kes on komponist Kunileid? Seda nime nägin ma mõne päeva eest Riia seitungis, kus see seisis ühes Dörptsche Zeitungist võetud maotus kirjutises, mille autoriks peaks arvatavasti olema tuntud dr. Bertram.<note place="end" n="5"><p>Kõne on anonüümsest, kuid ilmsesti Georg Julius von Schultz-Bertrami kirjutisest "Zum nächsten Gesangfest" ("Tulevase laulupeo puhul"). — Dörpt. Ztg. 31.05.1869, nr 125, järeltrükk: Rig. Ztg. 5.06.1869, nr 128. Selles kirjutises esineb Schultz-Bertram eestlasena, kes tulnud Dörptsche Zeitungi toimetusse, et seal oma soove eeloleva laulupeo puhul avaldada. Ta teeb ettepanekuid laulukooride lippude valmistamise kohta ja soovitab muuseas sinna nt Faehlmanni ja Kr-i portree maalida jne. Samuti kõneleb ta seal noodilehest "Mu isamaa" ja ka Kunileidi kompositsioonidest.</p></note> Mina oleksin toimetuselt küll hoopis enam taktitunnet ja tervet inimesemõistust oodanud, kui sellesinatse labase artikli äratrükkimisega üles näidatakse. Isand Reinuvader, see kõige noorem, astub eesti vammuses toimetuselaua ette ja arvab enda nõnda osavasti ära moondanud olevat, et ükski enam ta rebasesaba ja koerakoonu märgata ei suuda. Aga niipea kui ta oma suuvärgi lahti teeb, on pettus läbi. Paadunud pastoripoeg<note place="end" n="6"><p>Schultz-Bertram põlvnes põlisest pastorite suguvõsast.</p></note> püüab eestlaste pidu puhul kogu oma vihavimma seega kustutada, et ta eestlasi pilkab ja kaks tuntud meest avalikult häbiposti paneb — kättemaksuks "selle eest, et nad isade adra maha jätnud ja uude seisusse üle läinud". Torma eestlased oleksid võinud ta kiilaspea oma lipule tikkida lasta ja sinna alla kirjutada: <i>"Peegli pildid"</i>.<note place="end" n="7"><p>Tormas elas Schultz-Bertrami ema ja ajuti ka ta ise. "Peegli pildid" — Schultz-Bertrami anonüümselt 1866. a Peterburis ilmunud eestikeelne luulekogu, mille kohta Kr. terava arvustuse kirjutas: E. Post. 1866, lk 253 jj, 277 jj ja 285–286.</p></note> —</p>
<p>Nii heameelega puudutaksin veel mõndagi Teie armsas sõnumikus, kuid täna pole see võimalik: on pühapäeva õhtupoolik ja haigeid, kes nädala sees ühtki tööpäeva ei taha kulutada, nõnda palju linna tulnud, et mul vaevalt korda läheb viis-kuus rida paberile panna, kui juba jälle mõni abiotsija vahele tuleb. Sellepärast kirjutangi saksa keeles, mis mul ladusamalt läheb kui vana emakeel.</p>
<p>Südamest kahetsen ma Teid Teie raskes ameti-ikkes; minu käsi ei käi siin ka palju paremini, ainult selle vahega, et ma istumise asemel peaaegu kogu päev ringi pean jooksma, kuhu sekka aeg-ajalt mõned sõitmised tulevad. Täna saab sellest kaks nädalat, kui ma mullu sügisest saadik oma esimese ja viimase jalutuskäigu surnuaiani tegin, muidu aga tallan ühtsoodu üksnes Võru viletsat kivisillutist, mis vanade pudedate kontide peale armu ei heida. Minu tütar ja tütretütar on 18. maist saadik siin,<note place="end" n="8"><p>Tütar Adelheid Blumberg ja tütretütar Alice Blumberg (1867—?).</p></note> selle nädala lõpul ootame Blumbergi, kes siis loodetavasti ka kõige värskemaid juubelipeo-uudiseid kaasa toob.</p>
<p>Ajaleheümbrikud olen ma viimasel ajal koju tulles mitmelgi puhul lahtimurdmatult eest leidnud, sellegipärast ei paista mulle ometi soovitav sinna vahele kirja panna, vana must sarviline võiks viimati siiski mõne vingerpussi mängida. Kõige kindlam tee oleks, kui Teie mulle nagu viimaselgi korral paar pisikest, ükskõik mis sisuga raamatukest paki kujul saadaksite, siis jõuaks sisu viperusteta minu kätte. Tõrgub aga Teie südametunnistus niisuguse saatmiseviisi vastu, siis jätke kirjutamata, kuid ma palun üksnes seda lahkust, et Teie oma senist heatahtlikkust ka edaspidi moondamata viisil alal hoida võtaksite. Lahke möödaniku pilt seisab nõnda tumestamata selgusega minu mälestuses, et seda ükski maapealne vägi kõige kuratlikkuse kaasabil kustutada ei suuda. Peaksite Teie aga kirjutama, siis üksnes säärasel korral, kui sellega ilma raskuseta, s.t rinnavaluta hakkama saate. Teadmine, et Teie kirjutamise koorem minu süü läbi kas või tunni võrra pikendatud saaks, teeks mulle haiget.</p>
<p>Lõpetuseks veel üks sõnum, mis Teie härra isale kindlasti tuska ei tee. Mõne päeva eest oli Riia sandarmiteülem v[on] A. siin ja jutustas, seal olevat kindel lootus, et eestikeelsete trükitööde kõige uuemad tsensuuri-eeskirjad ära muudetakse.<note place="end" n="9"><p>S.o korraldus, millega Lõuna-Eestis ilmuvate eestikeelsete trükiste (sealhulgas ka ajalehtede) tsenseerimine Riia tsensori kätte koondati; eriti suuri raskusi tekitas see Jannsenile ja Koidulale Eesti Postimehe toimetamisel, nõnda et neil oli isegi kavatsus selleks Riiga asuda, vt kiri 48.</p></note> Selleks olevatki juba vajalikke sammusid astuma hakatud, mispärast loota võivat, et tsenseerimist endist viisi jälle Tartus toimetama hakatakse. Üksikutest poolkogemata poetatud sõnadest paistis välja, nagu seisakski mehe peamine ülesanne just selles, siin-seal järele kuulata, missugust mõju Schirreni brošüür<note place="end" n="10"><p>S.o Tartu ülikooli professori ja baltisaksa ajaloolase Carl Schirreni (1826—1913) teos "Livländische Antwort an Herrn Juri Samarin" ("Liivimaa vastus härra Juri Samarinile"). Leipzig, 1869. (8)+196 lk, mis oli kirjutatud Balti erikorra kaitseks ja suunatud slavofiilse publitsisti Samarini jt selle erikorra ründajate ja venestamisvaadete propageerijate vastu.</p></note> lugejate peale provintsis avaldanud. Seda näikse kinnitavat ka asjalugu, et ta peaaegu igal pool ise sellest raamatukesest juttu tegi. Koguni iseloomulik on küll järgmine märkus, mis esiletõstmist väärib: "Raamat pole ära keelatud, sest see pole ju valitsuse vastu sihitud, vaid on avalik läkitus ühele eraisikule." — — —</p>
<p>Elage hästi! Moondamata sõpruses ikka</p>
<p>Teie</p>
<p>tõsiselt ustav</p>
<p>Kreutzwald.</p>
</body>