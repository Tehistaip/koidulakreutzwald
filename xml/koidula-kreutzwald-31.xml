<?xml version="1.0" encoding="UTF-8"?>
<body>
<h2 author="KOIDULA" number="31">31. KOIDULA KREUTZWALDILE.</h2>
<source>EKM EKLA, f 63, m 1:2, l. 16</source>
<p><i>Tartus, 3. juunil 1868.</i></p>
<p><i>Minu helde Viru laulik! </i></p>
<p><i>Sest saadik, kui Teie lahkus mind nii lootmata rohkete ja rikaste annetega rõõmustama tuleb, et minult kõige selle rikkuse eest ei tohi loota täielikku sündsat tänusõna, veel vähem — kui mul ka naisterahva nõtrus teiselt poolt kammitsejaks ei oleks — küllalist vastutasumist leida: sest saadik usun ma kindlasti, et Looja omas helduses vähemalt <u>mõnda</u> inimest "oma kuju järgi" loob, neile teistele troostiks ja kinnituseks, kes ilma niisuguste haruldaste kujudeta maa peal sugugi läbi ei ulataks saada. Ja et hommikumaa kolm või nii ja nii palju kuningat "tähe" hiilgamist pikal rändamiseteel, kust "rasvaküünla" paiste neid iial õnnistuse sõimele ei oleks jõudnud juhatada,</i><note place="end" n="1"><p>Viide piiblilegendile kolmest Hommikumaa (Araabia) targast (või kuningast), kes tähte järgides olevat tulnud Petlemma sõimes magavat vastsündinud Kristust kummardama.</p></note><i> väga tarvitasid, — seda usun ma ka! Teie näete, minu isalik sõber, et Teie Lyda hoopis ilma</i> "religioonita" <i>ei ole, ja sinna mina ei või parata: imetegusid usun mina <u>ka</u> või, tõtt tunnistada, <u>jälle</u> nii kindlasti, ei, kindlamaltki kui enne; kuid selle eest ei tohi mina küll mitte seista, et minu ustud imeteod piiblis jutustatud imetegudega hoopis ühte nägu on. Lubage mind oma Viru laulikut südame põhjast tänada hiljuti kätteulatanud "soola ja leiva" eest, mille pärast mind mitu meelt saaksid kadetsema, kui ma mõistuse-arusid nii kaugelt ikka veel ei oskaks koos pidada, et magusama sisu iseenda jaoks hoian! Jah, ka mina julgen kindlasti usaldada, et Vanaisa arm mind uue katuse all Teie helduse alt lahkumise eest saab hoidma — vanema arm on ju ühesuurune hea ja pahura lapse vastu, päike jaotab ju õiglastele ja ülekohtustele ühepalju läiget! Minu isa Võrus saab mind ka edaspidi <u>õige varsti</u> hästi sugema, kui mina igakord ei jõua nõnda rääkida ja teha, kuida tema õigusega oma kasvandiku käest võib nõuda? —</i> Nõnda nt ei tahtnud ma sellesinatse palumisega mitte <u>seda</u> saada, mis ta sünnitas. <u>Mina</u> olin ainult sõitlemist teeninud. Näitab nõnda, et ma kõike nuripidi peale hakkan. Andeksandmist! — Aga see oli siiski nii meelt mööda "armuline karistus", et ma nüüd omalt poolt "vitsale suud tahaksin anda", kui see mitte keelatud ei oleks! See on siiski üks meelt vastu lugu, et järeldused iseenesegi kohta peab maksvaks tunnistama! Kas ei peaks lubama erandeid?</p>
<p>"Tusapilved?" Miks mitte? <i>Ma tahaksin küll teada, kus need üles jõuaksid tõusta, kui ometi Teie heldus ühtepuhku sätendavaid päikeseterasid minu elutaevale puistab? Aga, minu Viru laulik, kui Teie viimati läkitatud kirjasõnad mulle Teie heldusest uut tunnistust annavad — kui Teie sulest maalitud tütarlast ja seda Lydiat, kes praegu laua taga istub, kõrvuti panen, siis tõuseb hirmuvärin südamesse: midaviisi saab lugu end kujutama, kui Teie pikemas koosolemises näha saate, et viimane esimese sarnaline ammugi ei ole? Et tal puhtalt niisama palju, võib-olla enamgi vigadusi küljes kui igal muul Eeva tütrel? Ma tänan salaja jumalat, et mulle Teie helduse ees ikka veel nii palju mõistust pähe jättis asjalugu teisiti teada kui minu armas Viru laulik; muidu, kui mul iseenese kallal õige palju veel parandada ei jääks, oleksin, jumal hoidku, sinna paika jõudnud, kust saadik — et paigalseismist loomuses ei leita — asi Teie Lydiaga tagaspidi ja juba pahemaks hakkaks minema! Mina ei oska küll aru saada, kust Teie nii palju kannatust ja heldust ühe nõdra tütarlapse vastu võtate, kes ometi midagi ei tähenda ega ole (ei iseenese ega teiste silmis); ma arvan, see on nõnda Teie südame loodud olemine! Siiski ei ole mul sellepärast pisemat õigust ega — <u>himu</u> seda kallist südant tema põhjatuma rikkuse pärast hukka mõista, — ainukest paika suures laialikus maailmas, kuhu mina, nagu pühakotta, õue kära eest palveid täitmise lootuses peitu tohin kanda.</i> Kui tõsi on, et kõigevägevam helde jumal seal üleval abitust ja arutust lapsest kõige paremini aru saab, siis näitab mulle, et kõike teada mitte ainult sama ei tähenda mis kõike andeks anda, vaid koguni veel enam, et kõike teada identne on sellega, et midagi andeks anda <u>ei ole</u>. Aga kui palju tuleb nõdral naisterahval vaeva näha ja võidelda, enne kui jõutakse sellele kõige lihtsamale ja kõige loomulikumale seisupaigale elu ja inimeste kohta!?</p>
<p><i>Seda kirjutades istun ma lahtise akna all ja puhas kosutav hommikutuul mängib meelitades palete ja juuste ümber, kui tahaks ta hea meelega teada, kellele mul nii vara juba kirjutada on. Pärast nelja aastat jälle puid ja lillesid akna all nähes — mis süda selle juures tunneb, seda teab üksi inimene, kes nii kaua neist lahutatud olnud, ütelda! Jälle näen ma päikest puie latvade takka pead tõstvat, kõrgemale, ikka kõrgemale lendavad hiilgavad terad ja tõttavad maailma unest äratama! Lõokesed kiidavad noort hommikut kergete lumivalgete pilvede keskelt, mis nagu luiged sinise võlvi all sõuavad; lehtedelt ja lilledelt tõuseb koidukaste alt nagu ohvrisuits õilmelõhn üles taeva poole — lapsukese naeratamine, kellel nutupisar veel palgeil hiilgab. Kui ilu ja puhtuse altar ärkab loomus igal hommikul uuesti Isa armu-käest: miks ei või ta seks jääda? Mul on igakord, kui päeva palavuse all lilli ja õilmeid näen närtsivat, tuuleõhku soiku jäävat, lindusid peitu põgenevat, kui lahkuksid inglite varjutavad rahurikkad tiivad maailma ilu pealt ära ja jätaksid ta iseenda hooleks! Sätendav päike põletab taevalt, äikese võimul muudavad pilved [end] mustaks, kõu mürab õues, kisendades otsivad ehmatanud metsalaulikud varjutavat paika ja lillekeste nõdrad õilmed värisevad tormi ulumise käes. — — Õhtuvilu toob küll põgenenud rahu uuesti tagasi, puistab pilved laiali ja meelitab linnulaulu lehtedesse: aga see kõik on veerevale päikesele saatjaks, kes mitme murtud lille, mitme laialipillatud lehe peale maha vaatab, ja siis — tuleb pime öö. — — </i></p>
<p><i>Aga kuida olen ma korraga nii kurbi mõtteid pähe saanud? Veel hiilgab ju hommik õues ja </i></p>
<lg type="poem">
<lg type="stanza">
<l>"Mäel puud ja tuuled kõik'vad,</l>
<l>Orus õitseb maasikas, </l>
<l>Lehis laulvad laululinnud, </l>
<l>Küla koplis allikas —"<note place="end" n="2"><p>Vrd Koidula luuletus "Veel!". — L. Koidula, Luuletused. Tallinn, 1969, lk 148.</p></note></l>
</lg>
</lg>
<p><i>Andke andeks, minu isa, kui Teie aega iseenda mõtete ja tundmustega viitma lähen, kus mul ometi tähtjamat Teile oleks jutustada! — Eile õhtul rääkis isa (pärast seda, kui üks seltsiliige ""eestlase" ja "maarahva" sõnade tõusmise" pärast kõnet oli pidanud,</i><note place="end" n="3"><p>Eesti keele sõnade tekkimise, kujunemise, algupära kohta pidas ettekande õpilane Johann Mielberg (1841—1894), kes 1863—1870 õppis Tartu ülikoolis matemaatikat (vt Kreutzwaldi ja Koidula kirjavahetus I. Tartu, 1910, lk 502), hiljem Tbilisi füüsikaobservatooriumi direktor.</p></note><i> mis mulle oma vaimu ja vormi järgi Viru laulikut mõnda meelde tuletas,</i> et kui kõnepidajat pärast mulle tutvustati ja ma oma küsimise peale: "Kuida ja mis eeskujude järgi olete Teie endale niisuguse ladusa keele kätte harjutanud?" vastuseks sain: "<u>Ainuüksi papa Kreutzwaldi järgi!</u>", see mulle väga ootamata ei tulnudki — — —) <i>Vanemuise seltsi saalis <u>Veske</u> pärast, seletas</i> mõttelõnga eelkäinud kõne külge sidudes <i>kasu ära, mis temale Saksamaal studeerimisest tuleks, rääkis sest, mis Teie ja Teie sõbrad, austatud härra, noormehe heaks teinud, ja pani seltsi liikmetele Teie nõu ja soovimise ette. Sedamööda, kui minu aru ära jõuab näha, peaksid kuuljatele sõnad kaunis tükk sügavamale kui üksi kõrva ulatanud olema; kui kaugele käed selle läbi lahti lähevad, seda ei tea ma Teile täna veel mitte seletada, sest et seltsi kirjutaja juures paber allakirjutamiseks väljas seisab, kuhu minu silm ei ulata. Hiljemini saan Teile ehk pikemat aru selle üle anda võima. Prof. Köhler on isa käest ka sõnumiku saanud, mis unund asja temale meelde tagasi oleks võinud tuletada</i><note place="end" n="4"><p>Jannseni kirjad Kölerile pole säilinud.</p></note><i> — taevas teadku aga, kas või millal sealt vastust tuleb! — Paari nädala pärast tahab üks tema sõpradest, kes temaga ühes korteris elab ja minu isale hiljuti tulevase Postimehe numbri tarbeks</i> "juhtkirja" <i>(?) sisse saatis, Tartu tulla, selle käest võiks vahest selgemat aru selle poolest saada.</i><note place="end" n="5"><p>Juhtkirja saatja Carl Robert Jakobson; juhtkiri "Veel mõni sõna põllutöö asjust" ilmus E. Post. 5.06.1868, lk 177—179; vt ka C. R. Jakobson, Valitud teosed II. Tallinn, 1959, lk 51—52.</p></note><i> Kahjuks tuleb nimetada, et Peterburi poolt sõbrad kõik meie rahva asju isesugu prilliklaasi läbi vaatavad, mis nii suure kauguse peale kõike selgesti <u>nõnda</u> ei näita, kuida tõesti on! — — </i></p>
<p><i>Mis Teie "B[lumbergi] härra" kirjutamise üle mulle ütelda võtnud, seda, minu helde isalik sõber, peab igaüks sõna-sõnalt tõeks nimetama; aga — võõras on asi ometi, nii võõras, — sest et rahva oma suust seda vormi iial ei kuulda — et harjutamine tõesti naerma saab sundima. Kirjutades läheb asi ennemini, aga kõneldes —?</i> See oli imekena, kui armuheitvalt ja üleolevalt eile üks lihtne külamees naeratas, kui mina tema juuresolemisel fraasi <i>"härra köster"</i> tarvitusele võtsin! Tema lugupidamine minust on kindlasti mõne pügala langenud! Mis taipabki linnarahvas õigest eesti keelest? See on elu esimene õpetus mulle ses asjas. <i>— Teie seletuse eest teatri asjus</i><note place="end" n="6"><p>See seletus leidus arvatavasti Kr-i kirjas Gustav Blumbergile, mis pole säilinud; samas kirjas võis olla Kreutzwaldi küllakutse Koidulale, millest on juttu allpool.</p></note><i> tänan Teid südamest —</i> see on õigesse kohta pärale jõudnud. Kui imeruttu minuga nõusse heideti, kui ma <u>nõnda</u> tulin! Kui see poleks minu <i>Viru lauliku</i> puhul, kus ma seda kiirust nõuda tohin, isegi kui see peaks minu oma äratundmise vastu käima, — siis õiguse pärast peaksin ma ennast väga haavatud tundma sest äranägemisest, et minu oma arvamine nii vähe paistis maksvat! Siin võin ma härradele välispidisest vormist kinnipidamise rahuliku südametunnistusega ja tõesti hea meelega kinkida! — "Religioon", <i>nagu Albrecht teda annab, ei olnud tema sulest mulle enam kui ühest tükist tuttav, lubage mul kõnelda, kuida see esimene tutvustamine sündis.</i> "Als ich noch im Flügelkleide in die Mädchenschule ging"<i>,</i><note place="end" n="7"><p>Tsitaat tundmatu saksa autori laulust 18. saj lõpult. Tõlkes: Kui ma alles lapsekleidis tütarlastekoolis käisin.</p></note><i> saatis mind koolitaja</i><note place="end" n="8"><p>Arvatavasti Pärnu kõrgema tütarlaste kooli inspektriss Agathe Lehmann (1821—1906).</p></note><i> korra oma tuppa midagi tooma. Laua peal lahti seisis üks raamat, ja ei ma lähe Teile salgama, et mul lapsest saadik see paha amet on iga niisuguse mul veel lugemata riista ette nuuskides seisma jääda, kui elukomblik keeld või mõni muu sundmus lukku ette ei lükka. Mina unustasin koolitaja ja ootamise, lugesin ja lugesin —</i> see oli peatükk "Kristus" seletusega piibliloo tekkimise kohta, <i>— kuni raamatu peremees mind otsima tulles raamatu käest ära võttis ja mulle pika jutluse sest pidas, "mis tütarlapsele kõlbab". Pärast ei ole ma raamatut enam näha saanud, ja minu mõtetes liikus sagedasti küsimine: "Miks ta siis ise seda loeb, kui see teistele ei kõlba?" —</i> Aga osavõtmine religiooniküsimuste vastu on mul tänase päevani jäänud ja pärastpoole olen ma Lessingit õhinaga lugenud. Kerge ei olnud mul lahkumine "lapseusust", sellest õnnelikust usust, kus mingisuguseks oma mõtlemiseks mahti ei olnud, mitte. Otsata raske on maha jätta sissekasvatatud ideesid, kibedad silmapilgud on need, mis õpetavad kahtlema "kiriku, meie ema" ilmeksimatuses — ja palju aega läheb, enne kui nii kaugele saadakse, et õpitakse oma südamemõtteist ses asjas <u>vait olema</u>. Miski pole nii ilmaaegu kui mõtete vahetamine selle kohta — või vahest polnud mul sootumaks õnne isikute valimisega, kellelt mu tõejanune meel seletust läks paluma. Aga küllalt sest! Tänu Teile veel kord, et läkitasite mulle ükskord minult nii ruttu käest kistud vana tuttava, kes, 6-aastase eemalolemise järel Teie armsa käe kõrval tagasi tulles mulle meeldivaks sõbraks on saanud. Teie lahket pakkumist tööd nõnda kaua, kui tahan, oma käes pidada saan ma küll, ärge pange pahaks, kaunis ohtrasti tarvitama.</p>
<p>Kui helde olete Teie, et toote mul sellesinatse soovi kauemat aega oma <i>Viru laulikuga</i> koos olla ette nii armuheitvalt kui palumise, mida mina <u>Teile</u> peaksin täitma. Kui tänulik ma Teile selle eest olen, ei suuda ma sõnades ära ütelda, kuid praegu ei näe ma veel võimalust seda armast kutsumist täita. Kõik muu saaks veel joonde ajada, kuid iganädalane diktaat?!<note place="end" n="9"><p>Koidula mõtleb ilmsesti Jannseni dikteerimise järele kirjutamist iga nädal ilmuva Eesti Postimehe jaoks.</p></note> Ma taipan, et reisist ei taha asja saada, ja siiski — nõnda väga ihkan ma seda! — loodan ma lausa mingit imevõimalust, mis mõneks tunniks minule nii tarviliku priiuse annaks! Kuida võikski see olla, et terve suve ainult nutma peaksin!?</p>
<p>Aga, minu ainuline doktorihärra, — "minu väga auväärt sõber", peaksin ma siin õiguse pärast ütlema — nõnda ta mulle just meele järgi ongi, see "urn" oma tuhaga ja "söejäänustega", mäherdusi ma üsna kenakesti võiksin karta, kui mitte — nojah, see on minu poolt Teile küllalt sagedasti korratud vana lugu, mida Teie, ma loodan, usute! Seda "meie paganausku esivanemate kalmude" muust kallimaks pidamist ei saa minust kord juba võõrutada — jätke see lootus, minu armas, kallis sõber! Niisugused "kalmud" ei kohuta mind mitte, neist tõusevad õitsema lilled, nii õrnad, nii lõhnavad ja kumavad, nagu neid harva võiks leida olla haritud aedades, ja mulle seal nad ei meeldikski omas kunstlikult seatud korras ja eeskirja mööda lõigatult. <i>Ehk arvab minu Viru laulik oma koolilapsel küllalist julgust olema, sealt, kus mitte nõnda — — ei, ei midagi! Jean Paul</i><note place="end" n="10"><p>Jean Paul, kodanikunimega Johann Paul Richter (1763—1823), saksa kirjanik, kelle teoseid Kr. ja nähtavasti ka Koidula üsna hästi on tundnud; vrd ka Kirjavahetus III–IV, reg. järgi.</p></note><i> laseb kuskil üht tütarlast ütelda:</i> "Kui armsaks võiks Rousseau'd<note place="end" n="11"><p> Jean-Jacques Rousseau (1712—1778), prantsuse kirjanik ja filosoof.</p></note> pidada, kui ta naisterahvas oleks" — see on tõesti tõsi! <i>Ma tahan hea meelega kõigil, kellel lähemat õigust minu Viru lauliku kallistamise peale, eest ära minna, ma tahan neid tema pärast kahevõrra kalliks pidada; aga kuskil südame ukse kõrval, kuhu lahkuse ja helduse vood veel lainetades ulatavad, loodan ma enda mälestusele ka paigakese tohtivat teada,</i> un petit coin<note place="end" n="12"><p> üks väike nurk (pr k).</p></note><i> — selle kohakese õigust ei anna ma mitte käest ära, mitte kõige maailma au ega ilu eest! Sellepärast palun ma Teie lehe "kribisemata jäämist" mitte <u>tema</u> süüks arvata, vaid selle sõna süüks:</i> "Õnn on nii ligi — — ja ometi, kui vähesed on teda leida mõistnud —" <i>sest et meie mõnda õnne just <u>sellepärast</u>, et teda iial nii lähedalt ei julgenud otsida, ei leidnud. Oh minu Viru laulik, mina ei tohi <u>seda</u> punkti enam seletama hakata: mul on muidugi täna süda nii raske — ma ei tea isegi mispärast.</i> Ülekohus on Teid niisuguste asjadega tüüdata! Kui ma ometi ei oleks nii väga silmapilgu meeleliigutuse preestrinna!</p>
<p><i>Minu lauludega ärgu olgu minu isalikul sõbral ruttu! Neil on palju aega, ja minul</i> koopia <i>igaühest võetud — ma tean neid rõõmuga Teie käes [olevat]! Aga mul tõuseb hirm rindu, kui loen, mis Teie minust kõik loodate: kui palju saan mina neist lootustest võima täita?</i> Teie olete nii helde ja armas, ja mina — nii nõder ja kannatlikku meelt küsiv!</p>
<p><i>Hommikul vara hakkasin ma Teile kirjutama, õhtul hilja lõpetan ma ja päeva-aeg seisab oma töö ja toimetustega hakatuse ja lõpetuse vahel! Linnud on oma õhtulaulu laulmas, päike veeremas — üks lauluräästake lendab üle puie latvade kaugele päikese poole:</i></p>
<lg type="poem">
<lg type="stanza">
<l>"Ach, Vöglein, dass dich Gott behüt' — </l>
<l>Da sitz ich am Ufer, und — kann nicht mit!"<note place="end" n="13"><p>Tsitaat saksa rahvalikust laulust, teksti autor Karl Phillip Conz (1762–1827). Tõlkes: Ah, varjaku jumal sind, väike lind, / Ma kaldas siin kinni — ei saata saa sind.</p></note></l>
</lg>
</lg>
<p><i>Helde jumala armukäsi kaitsegu minu Viru laulikut! Alati peab Teid tänulikus meeles Teie</i></p>
<p><i>alandlik</i></p>
<p><i>Lydia.</i></p>
<p>P. S.</p>
<p>Täna hommikul pean ma selle sõnumiku veel lahti võtma, et Teile öelda, mis ma eile õhtul kell 9 teada sain. — Ah minu aimus! Minu Viru laulik! Nad söandavad selle Dörptsche Zeitungi artikli pärast Teile kallale kippuda!<note place="end" n="14"><p>Vt kiri 23, viide 15. Baltisaksa ajaleht Dörptsche Zeitung ilmus Tartus 1789—1875.</p></note> Lehe toimetaja ise,<note place="end" n="15"><p>Wilhelm Heinrich Christian Gläser (1821—1907), raamatukaupmees, trükikojaomanik ja ajakirjanik Tartus, pärit Lübeckist. 1868.—1875. a oli ta ajalehe Dörptsche Zeitung omanik ja toimetaja. Muuhulgas kirjastas ta ka Kr-i "Tuletorni" (1871).</p></note> minu isa sõber, tõi temale eile õhtul selle sõnumi. Paistab, et asi pandi ühele kõrgele vaimulikule kontsiilile Tartus ette otsuse andmiseks, muidu oleks juba eilne leht artikli ära toonud, aga nüüd ilmuvat ta alles täna õhtul.<note place="end" n="16"><p>Kõne on pastor Hanseni vastusest (Kr-i eespool mainitud artiklile) "Wider die "Ehrenrettung" eines angeblich "Verunglimpften"" ("Ühe näiliselt "laimatu" "aukaitsmise" vastu") — Dörpt. Ztg. 4.—5.06.1868, nr 127—128. Vastuseks kõnesolevale kirjutisele on anonüümne "Zur Land-Volksschulfrage" ("Külakoolide-küsimuse kohta"). — Dörpt. Ztg. 11.06.1868, nr 133; varjatud vastuseks võib olla ka "Mis mõnni mees aeakirjast teab ja peab" — E. Post. 12.06.1868, lk 185—187.</p></note> Toimetaja näikse väga kahetsevat, et Teid seekord mitte täie nimega ei nimetatud, sest vastaspartei ei paistvat aimama, et Teie selle artikli kirjutaja olete. Selle kirjatüki taga, mis Rigasche Zeitungis<note place="end" n="17"><p>Baltisaksa ajaleht, ilmus Riias 1778—1889 ja 1907—1915.</p></note> ilmus, seisvat meie praost W[illigerode], kes toimetaja hr. Gläserile juba ammu midagi sinnapoole sihtivat olevat tähendanud, nagu Gläser eile papale ütles. Mis ütlete Teie selle kohta, minu kallis doktorihärra, kui parandatud eesti ortograafiat hakatakse nimetama "nooreestlaste" omaks?!!<note place="end" n="18"><p>Lähtuvalt mitmel pool Euroopas 19. sajandil tekkinud noor-liikumistest (La Giovine Italia (Noor-Itaalia), Młoda Polska (Noor-Poola), Junges Deutschland (Noor-Saksamaa) jt, mis viisid Euroopas 1848. aasta revolutsioonideni ja hiljem Poola ülestõusuni) ning paralleelselt Läti rahvusliku liikumise tegelaste nimetamisega noorlätlasteks (<i>jaunlatvieši</i>) nimetati baltisaksa ajakirjanduses ka Eesti rahvuslikku ärkamist nooreestluseks. Balti aadel kartis, et see võib radikaliseerudes ohustada Balti provintside erikorda. Vt J. Kivimäe, Noor-Eesti tähendust otsides: vanu ja uusi mõtteid. — Methis. Studia Humaniora Estonica, nr 1/2 (2008), lk 25–27.</p></note> — Et tsensuur <u>sellest</u> artiklist palju, jah, kübetki maha kriipsutaks — on mul raske uskuda! — Võitlust peab olema! Ma tunnen artiklit ainult mõningate "D[örptsche] Z[eitungi]" toimetaja tähenduste järgi, aga ma värisen! — Nüüd ma tean, mispärast mul eile meel nii tusane ja aimustest raske oli! Ja mis Teile öeldakse, <u>meie pärast</u> sünnib see. — Minu jumal!</p>
<p>Jumal kaitsegu Teid!</p>
<p>Teie</p>
<p>Lydia.</p>
<p>Teisipäeval, 4. juunil.</p>
</body>