<?xml version="1.0" encoding="UTF-8"?>
<body>
<h2 author="KOIDULA" number="61">61. KOIDULA KREUTZWALDILE.</h2>
<source>EKM EKLA, f 63, m 1:2, l. 29</source>
<p>Tartus, 9. veebr[uaril] 1870, öösel kell 11.</p>
<p>Armsam papa <i>Viru laulik</i>!</p>
<p>Neil nädalatel, mis täis otsata äralämmatavat tööd, olen ma kümme korda sule paberile pannud, et Teile mõned sõnad läkitada, mis Teile kinnitaksid, et ma töökoorma all veel pole lõppenud, et ma omaenda imestuseks mõnikord ikka veel natuke mõtlen, ja kõigepealt, et ma täna veel oma Võru papat niisama austan ja armsaks pean kui ennemuiste! Ma ei taha Teid tüüdata üksikasjadega, austatud sõber, aga Teie võite mind uskuda, kui Teile kinnitan, et ma sõna täht-tähelises mõttes ei leidnud seks ühtki küllalt rahulikku tundi, kui ma ei tahtnud alustada öösel peale kella üheteistkümne-kaheteistkümne — <i>käed olid töö sisse uppumisest siis lõpmata väsinud ja mõtted nii laiali pillatud, et kellegi ette ei kõlvanud. Täna ei ole küll palju parem järg käes, aga enne lõunat oli mul siiski veidi puhkamiseaega olnud ja — peaasi — ma ei raatsi iseenese pärast kauemaks oodata!</i> Taadikene, ma tänan Teid väheste lahkete ridade eest, mis minu töösegadusse langesid otsekui tõelised rohutilgad! Teie olete minu vastu palju heldem, kui ma Teilt seda ära teeninud olen. Ja haige olete Te ka jälle olnud? <i>Vaene taadikene! Loodame kahekesi kevade peale, muud paremat meile ju ometi teha ei jää. Eks ta pea ju armastama talve tõbe parandada ja "jääde jõudu tasa teha õnne soojal õhukseks".</i><note place="end" n="1"><p>Vrd Koidula luuletus "Külm ja soe". — L. Koidula, Luuletused. Tallinn, 1969, lk 260.</p></note><i> Selle juures, armas isa, tuleb mulle meelde: kas minu "ööbik" ka kange külmaga talve jää sisse kinni on külmanud?</i> Paha sõber, mis Teie mulle lubasite? Esmalt hellitate Teie mind, et ma arvan, koolmeister ei tõrgu koolilapsele tõmbamast asjakohaseid punaseid kriipsusid ja takkajärele olete vait nagu hiir ning panete lehed <i>ad acta</i><note place="end" n="2"><p> toimikusse, arhiivi (panema); ebamäärasesse tulevikku (lükkama) (ld k).</p></note>. Huu, nii kategooriliselt kaelast kihutatud? Sellega ma ometi nii <i>sans façon</i> ei lepi! Laske pealegi kevadel mulle minu laulud tagasi tuua — soopääsukesed ärkavad ka, nagu targad inimesed end arvavad teadvat, jäisest tarretusest uuele lennule, niipea kui kevadpäikese kuumad kiired rabad pealt soojaks hõõgutavad. Ma olen oma meelest otsekui niisugune lume sisse maetud ja kinnijäätunud pääsuke Anderseni ennemuistses jutus. Rikas härra von Mutt oma sügavmusta pehme sametkasuka ja täis viljaaitadega pakub sellele veidrale "koguni mitte nii halvale" sissetikkujale oma karusnahast äärisega pehmet sametkäppa,<note place="end" n="3"><p>Anderseni muinasjutus "Pöial-Liisi" kosib mutt küll hoopis Pöial-Liisit, kes on talvel hoolitsenud mutikäiku jäänud pääsukese eest. — H. Chr. Andersen, Väike merineitsi. Tallinn 1987, lk 70—77.</p></note> ning et mina, nagu näotu noor pardipoeg, ainult taevasina ja veesina vahel sukeldada, ainult laineid pea kohal kokku lüüa lasta oskan, ei "nurru lüüa" nagu kass ega muneda nagu kana, siis "ei tohi ma kaasa rääkida, kui arukad inimesed kõnelevad".<note place="end" n="4"><p>Viide muinasjutule "Inetu pardipoeg" — samas, lk 206—212. Tsitaat Henrik Sepamaa tõlkes: "Noh, siis ei tohi sul ka oma arvamist olla, kui targem rahvas räägib" (lk 209).</p></note> — Ah papa, see kõik on jaburus ja õieti olen ma ehk palju mõistlikum, kui näitab, ainult teatud küsimuste peale on mul <u>oma</u> vaatamine ja see ongi paha, ilmatu paha, sest ma pole ju muud kui üks tütarlaps! Küllalt — täna ei taha ma kurbi kaebelaulusid Teie armsate silmade alla tuua!</p>
<p>Papakene, professor on mulle armastusväärse toreda sõnumiku kirjutanud — neli lehekülge?! (Tema — professor nimelt — on Teist palju kombelisem, sest <u>Teie</u> kahest leheküljest pean ma söönuks saama.) Ta ütleb mulle palju lahket ja lubab <i>"Em[ajõe] ö[öbiku]"</i> "teist annet, mis vahest ehk tuleb", niisama erapooletult arvustada. Näete nüüd, armsam papa, kui Teie kriitika minu maha jätab, rändan ma välja! Marki või professori "Lõuna-Reini kodupaika", — ilmatu viisakas kutsumine sinna on minu ees laua peal!<note place="end" n="5"><p>See Schotti kiri Koidulale pole säilinud. Mark — Brandenburgi mark, piirkond Saksamaal. Schott oli sündinud Lõuna-Reinimaal Mainzis.</p></note> See oleks tegu suurilma kõige parema moe järgi, kui ma ainult sellega hakkama saaksin! Kandke oma risti kannatlikult, papa: vastu tahtmist — võib-olla isegi seda <u>tahtes</u> — ei saa Teie minust enam lahti!</p>
<p>Seal, professori sõnumikus on üks kirjakoht, mis mulle ütleb sedasama, mida Teiegi, kallim doktorihärra, mulle mitu korda olete ütelnud: see on hoiatamine "alamat järku kirjandusliku töö" eest. Jah, "die Botschaft hör' ich wohl, allein es fehlt"<note place="end" n="6"><p>J. W. Goethe, Faust. Tartu, 2016, lk 61. Ants Orase tõlkes: Su tajun sõnumit, kuid rinnas usk on tumm.</p></note> — võimalus selle järgi käia. Need on ju üsna halvad jahu-ussid, millest end toidab õige Philomele<note place="end" n="7"><p>S.o ööbik — kreeka mütoloogias muutsid jumalad Philomela ööbikuks ja tema õe Procne pääsukeseks, et neid päästa, kui viimase abikaasa neid tappa tahtis.</p></note>, "lauluvägev", ja mina? Enne kui siia jõuab sametkasukaga rüütlihärra, tahan ma veel mahti mõne laulu laulmiseks ja seks pean ma elada võima (ja mitte ainult <u>mina</u>) ja elamiseks on mul üksnes vesi priipärast: leib sinna kõrvale on üsna kallis. Ka ei tohi ma priiust püüdva rändaja linnu kombel eladeski unustada, et ma <u>tütar</u> olen. See ei lähe kord mitte, taadikene, kuid hea meelega tõotan ma oma individualiteeti hoida nii palju kui jõuan, kuigi küllalt sagedasti seda ei saa ilma visa võitluseta.</p>
<p>Teie sõnumitega Veske kohta jäin ma väga rahule. Kui ta selle, mis võõrsil kogutud, kord oma kodumaa tuluks tarvitab, siis, papa, ei taha me hoopiski viltu vaadata kõikidele austustele, mis talle osaks langenud; muidu aga — mis asja neist on? Mina ei astuks ühtki sammu, et ligemale pääseda mõnele printsile või vürstiprouale, kes ennast minuni tahaks alandada, et mind selle läbi õnnelikuks teha! Sellepoolest, papa, olen ma õige demokraat. Üksnes oma isamaa, oma armsamate pärast võiksin ma sest printsiibist vahest kõrvale minna sel korral, kui oma ramm etteseatud sihti kätte ei saanud. Veske oli omal ajal selle <u>oma</u> jõu peale julgem kui just tarvis, seepärast ei usaldanud ma seda. Kui see muutunud on, siis leiab ta minus kindlasti sooja austaja selle jaoks, miska ta toime saanud.</p>
<p>Muidugi olete Teie kuulnud läbirääkimistest projekteeritud eesti kirjanduseseltsi statuutide üle, mis uuesti tulevad sisse anda? Sellepärast on härra Wühner täna jälle Tartus.<note place="end" n="8"><p>Hans Wühner (1836—1911), kooliõpetaja ja rahvusliku liikumise tegelane. 1854—1858 Paistu ja 1858. a-st Tarvastu kihelkonnakooli õpetaja, 1878. a-st mõisarentnik. Võttis osa 1860. aastate palvekirjade aktsioonist, samuti kuulus ta Eesti Aleksandrikooli, Eesti Kirjameeste Seltsi ja Viljandi Põllumeeste Seltsi asutajate hulka. — Siin kirjeldatud Eesti Kirjameeste Seltsi põhikirja väljatöötamise jm kohta vt lähemalt F. Tuglas, Eesti Kirjameeste Selts. Tallinn, 2009, lk 50—60.</p></note> Hurda plaani, mis esimesest, ministeeriumis juba tuntud plaanist mitmes peapunktis kaugelt lahku läheb, kaheldakse sisse saata, sest et teda "kindlasti siis ei kinnitataks". Lõppude lõpuks on see võimalus tõenäoline ja sellekohaseid eksempleid on küllalt. Viimaks peavad statuudid jääma üsna endisel kujul, et ametlikku luba saada, kui nad seda siiski ülepea saavad. Sest saadik kui <i>Mesilase</i><note place="end" n="9"><p>Vt kiri 49, viide 15.</p></note> lubamine jälle on suspendeeritud, kahtlen ma kõiges. Neeva kaldal näitab rahu ka <u>valitsuse</u> esimene kohus olevat. Papa oli täna teeajaks Samsoni<note place="end" n="10"><p> Hermann von Samson-Himmelstierna (1826—1908), Liivimaa rüütelkonna tegelane ja baltisaksa publitsist, Urvaste mõisa omanik. Oli 1868—1872 Liivimaa Üldkasuliku Sotsieteedi sekretär ja selle ajakirja Baltische Wochenschrift toimetaja. Oma poliitiliste vaadete poolest kuulus ta nn Balti liberaalide hulka ja pooldas (erinevalt Julius Eckardtist) mõnel määral Baltimaade lähendamist Venemaa sisekubermangudele.</p></note> pool, kes talle jutustas ilmlõpmata vaevast, mida olnud maapäeva poolt keisrile läkitatava aadressi eeltöödega.<note place="end" n="11"><p>Aleksander II esitatud Liivimaa rüütelkonna aadressi kohta vt Kirjavahetus IV, lk 242–243.</p></note> See olnud 30 aasta takka esimene maapäev, kus olevat täiesti asjalikuks jäädud. Samson (Urvaste), Mensenkampff<note place="end" n="12"><p>Ernst von Mensenkampf (1840—1887), Liivimaa rüütelkonna tegelane.</p></note> jt vaatavat rahulolemisega asjade pöördele, mis olevat aina õigustatud. Aadress jõudvat igatahes Tema Majesteedi enda kätte! — See on üks isemoodi, üks imelik aeg ja imelikud keerulised olukorrad võtavad võimust. Kõige suuremad kontrastid, kõige elavamad vastukäivused nii situatsioonides kui ka ideedes, — ja igal pool, igal pool ikka ja ikka jälle liikumapanevaks peamotiiviks muust tähtsam <u>omaenda</u> kasu. Isegi kõige paremate juures! Aga häda igaühele, kes seda neile liig teravalt ja selgelt kätte näitab! Minu vaene, kallis isamaa!</p>
<p>Teie, armsam papa, olete sest täiesti vait, mis Teie manuskriptist on saanud?<note place="end" n="13"><p>S.o "Tuletorni" käsikirjast, vt kiri 20, viide 10.</p></note> Kas Te mõtlete veel selle peale, kuida ma Teid palusin oma kirjanduslikku tegevust mitte sootumaks jätta? Aga, tõepoolest — mul on peaaegu häbi niisuguse palve pärast, kui ma meie Viru lauliku vaeste väsinud silmade ja roidunud käte peale mõtlen. Kas Teie ikka veel peate nii vahetpidamata töötama, nii väga vahetpidamata? Ja need karmid, külmad jaanuaripäevad, kas nad ei ole Teie väetile tervisele liiga teinud? Ma loodan, et sel ajal keegi ei julgenud Teilt nõuda maalesõitmist — taevas, kuida ma teda võiksin seepärast vihata! Kui sagedasti tuli mul sel ajal keset tööd ja tegemist see mõte ja pani mu kartma! Teie <u>peate</u> ettevaatlik olema, doktorihärra! Kas kuulete, papa? Mina tahan, et võiksin Teid veel kaua piinata ja selle ärakannatamiseks on jõudu tarvis, palju jõudu! Nende pärast, kes Teid armastavad, peate seda endale hoidma.</p>
<p>Teie sündimisepäeva pärg on veel alles, doktorihärra — mõtelge ometi, lehed on <u>tänapäevani</u> püsinud. Tõsi küll, nad on kõvaks läinud, sest nad peavad külma käes seisma, aga rohelised nad on veel ja vesi hoiab neil veel veidi elu sees. Nüüd muidugi peaks juba hilja olema seda Teie poole saata. Kui külm nädala jooksul kangemaks ei lähe, ei vastuta ma siiski millegi eest. Minu kameelia, ma loodan, saab ka Teile pühapäeval külla tulla.</p>
<p>Kust ma õieti selle õiguse võtan "kontraste ideedes ja situatsioonides" kurta, seda tahaksin ma teada! Eks ma taba ennast just praegu soovimiselt, et Teie lõpuks <u>ometi</u> täielikumalt vastaksite ühele neist otsata pikkadest sõnumikkudest, mille lugemiseks Teil püha mehe või märtri kannatust ära kulub, ajal mil Teil kõik käed tööd täis on. Sõgedus, austatud sõber! Ärge pange tähelegi! Kui <u>Teie</u> terve ja rahul olete, siis olen mina ka.</p>
<p>Kell lööb üks. Papa, kelle harilikuks tööajaks öö on, koputas juba kahel korral uksele: "Sängi!" — Tahaksin teada, doktorihärra, kas Teie praegu unes hüüate? Minu hoidja ütles mulle ikka, et kui keegi meile parajasti kirjutab, siis hüütakse unes. Mina olen küll ärkvel, aga ma hüüan ka ja nimelt hästi südamlikult ja soojalt oma isalikule sõbrale kauge maa taga tuhat lapsetervitust! Helde taevas hoidku Teid meile, minule ja kõigile, kes Teid armastavad ja keda Teie armastate, terve ja ilma hädata ning lasku Teid, kui lähemad pretensioonid täidetud, veidi mõtelda ka ühele: kõigi summutavate mõjude kiuste üsna taltsutamata, metsiku inimeselapse peale siinpool! See kirjaleht — pika vaikuse järele kõiges minu kirjavahetuses — lendab esimese linnuna laevast välja... Väsind olen, papa! Tuhat korda head ööd!</p>
<p>Lydia.</p>
<p>[1. lehekülje ülaäärele tagurpidi lisatud:] NB. Muidugi <u>soovitakse</u>, et sõnumikkude aadressid oleksid vene keeles, aga vene keel ei ole mitte <u>ette kirjutatud</u>. Eeskiri käib ainult meie Tartu ajakirjade kohta — minule otsata piinaks ja meile pekuniaarseks kahjuks. Selle eeskirja pärast saime <i>Postimehe</i> kolmelt poolt tagasi.</p>
</body>