<?xml version="1.0" encoding="UTF-8"?>
<body>
<h2 author="KOIDULA" number="33">33. KOIDULA KREUTZWALDILE.</h2>
<source>EKM EKLA, f 63, m 1:2, l. 17</source>
<p>Tartus, 14. juunil 1868.</p>
<p>Minu kõrgesti austatud isalik sõber!</p>
<p>Kui Teil oma armsate jällenägemise rõõmuks juba nii pikalt on mahti olnud, et minulgi võiks lubatud olla Teile kaugelt südamlikku tervitust hõigata, siis, minu <i>Viru laulik</i>, võtke sessinatses vastu tulevaste nädalate rõõmsate ja pilvedeta tundide jaoks kõik soovimised, mida väga lapselik ustavus Teile kätte kanda suudab! Teie meel saab rõõmus ja lõbus olema, sest see rõõmus ja lõbus ring, kelle lähem tulevik Teie ümber kogub, toob Teie armsasse silma meelelahedust ja rõõmu ja selle peale mõteldes saan minagi olema nii rahul, kui ma Teie ligiduseta ainult olla võin. Ma ei või Teile salata, et olen küllalt suur egoist seks, et veel tänagi panna rohelisse rüüsse, olgugi üsna tasahilju, soovi pikemat aega Teiega koos olla — sest isegi "vanaraugaga ei lähe hauda" lootus. Ometi tahan ma hea meelega rahul olla, kui seda rõõmu, millest mina ilma pean jääma, nüüd rohkelt ja täielikult <u>Teile</u> osaks antakse! Kui väga tahaksin ma iga kortsu Teie otsa eest, iga murepilgu Teie silmist kustutada, aga ma <u>võin</u> nii vähe, mitte midagi selleks teha!</p>
<p>Teie olite haige, minu isa! Teie kannatasite, ja mina seda ei teadnud! Selle põdemise järel, minu helde sõber, poleks Teie pidanud nii pikka ja vaevavat sõnumikku kirjutama, oleksite pidanud selle ülesande edasi lükkama nendele tundidele, kus selle täitmine Teile oleks vähem vaeva valmistanud. Mispärast tohter, kes muidu ikka kohe keelamas, Teile seda lubas? Teie vankuva tervise pärast, meie kõikide pärast, kellele see tervis kallis on, palun ma Teid: hoidke end, hoidke end väga, mõtelge, et tohtreid ja haigeid "meil iga päev on", aga ainult <u>üksainus</u> dr. Kreutzwald, ja et selle kohuseks on "ka omaenda ihu kaitsta"! Mina ei oota selle aja sees, kus Teie armsad Teie juures viibivad, <u>mitte ainustki sõnumikku Teie käest</u>! Teie ei mõista mind võõriti? Kurb lugu, et ma ei saa kokku kutsuda kõigi nende konsiiliumi, kelle vastu minu <i>Viru laulikul</i> kohuseid on või neid arvab olevat: meie võtaksime temalt neid kohuseid natuke vähemaks, et tema õiguste avaramat tunnistamist soetada. See'p see on, et Teie kõikide peale mõtlete, ainult mitte iseenese peale, ja kindlasti pole see õige! Tõsi jah, ma laidan Teid seepärast — see on minust küll ettetükkimine, aga oma arvamisega peab mõnes kohas ka lagedale tulema, iseäranis seal, kus ta kord kogemata kombel märki läheb!</p>
<p>Lubage mind nüüd natukene Teie viimase armsa pika kirja sisust lobiseda. — Tõepoolest, minu helde sõber, ma ei saa Teile "Schmeichelkätzchen'it" ümber panna, küllap vist seepärast, et mõiste, mida see sõna peab edasi andma, minu emakeelele nii võhivõõras on, nagu ta võis olla minu esivanematele. Ja kas teate, minu kallis isalik sõber, see on õieti — — ma ei oska ainult selle tarvis parajat sõna leida — minule "meelitamise teiseks loomuseks" oktruajeerimine<note place="end" n="1"><p>s.o omistamine, pealesundimine (vrd pr <i>octroyer</i>).</p></note>. Nojah, ma kardan juba kortsu, mille see viimane julge lause Teie armsale otsale nõiub, aga meie kohuseks on "ka omaenda ihu kaitsta"! Teie peate mind siis kõigist vastupidise kinnitamistest hoolimata kas ülespuhutud sõnade sõbraks ("Meelitada tähendab petta, ja kuida võib seda petta, mida armastatakse?") või Teie lähete kaugemale, veel tükk, tükk maad kaugemale, hoopis teisele poole ja ütlete murelikult: — —. Ei, jätame selle! Täna ei taha ma sest sõnagi rääkida! — Kui õnn mind üheks tunniks, kõige lühemaks ajakski Teiega veel kord isiklikult kokku viib, siis, minu isa, on mul Teie jaoks üks palve varuks, pakiline palav palve, mida ma seni ei jäta Teile ette kandmast ja kordamast, kuni Teie selle mulle täidate. Teile ei või ega saa selle täitmine raske olema ja mind teeks see rõõmsaks ja rahulikuks — aga täna ei taha ma seda veel nimetada! —</p>
<p>Minu <i>Viru laulik</i> räägib mulle kaksikloomusest, mis ta minus leidnud, ja sel puhul, oh häda, käib käsi "emantsipeeritud naisterahval" sama halvasti kui "lapsel" või, õigemini, sama hästi. — Teie olete väga leppiv ja helde, minu kallis sõber, aga siiski kipub mulle paistma, nagu oleks mulle kasulikum ja soovitavam suurem olemuse ühtsus. Ei, selles, mida Teie ei laida, ei leia ma kindlasti mitte midagi pilgatavat või häbistavat, aga ma arvan, et ammu juba peaks olema aeg lapsekingad kõrvale heita ja — jah, aga emantsipeeritud naisterahvaga ei oska ma ka õieti midagi peale hakata! Mis abinõu pean ma sellesinatse viimase vastu tarvitusele võtma? Ütelge seda mulle ja ma tõotan Teie ütlemise järgi teha nii pikalt, kui minu jõud hea tahtmise ja tõsiste nõuksvõtmiste sõna kuulevad. Leplikku meelt ja kannatlikkust tuleb sealjuures Teil, minu pikameeleline isalik sõber, küll palju kulutada — mina paraku olen ikka nobedam olnud mingit viga omaks võtma kui hiljem teda maha jätma.</p>
<p>Soe aitäh Teile sõbraliku muretsemise eest, mida Teie minu tervise kohta avaldate! Siiski, kui tema põhja saaks nii kergesti alt ära õõnestada, siis peaks see juba olema sündinud, ja et minu eluviisi kord juba muuta ei saa, siis ei tohi ma isegi kuulda lasta niisuguseid soovimisi, nagu Teie neid avalikult välja ütlete. Nii tänulik kui ma Teile olengi kõige hea eest, mida Teie headus minu juures tahaks näha täide läinud, siiski pean ma — nii imelik ja emantsipeeritud kui see vahest võikski kõlada — iga päev härdalt taevast paluma, et ta minu südame rahuliku ja kindla hoiaks, sest kui ma praegu omaste juurest lahkuksin, siis muudaksin ma seega nende eksistentsi nii raskeks, et see võib-olla küsitavaks muutuks; — seda aga ei tohi minu pärast juhtuda, mitte iialgi! Vanemate valu lapse tänamatuse pärast — nende sõnade seletust tean ma kõige lähemast ümbrusest, jumal hoidku mind nende sõnade seletamiseks teoga kaasa aitamast! Seda sünniks aga, kui ma hakkaksin oma eluülesandeks midagi muud pidama kui oma lapsekohuste võimalikult täielikku täitmist! See, mis ma Teile, minu kõrgesti austatud sõber, siin ütlen, kõlab tõesti väga upsakalt ja iseteadlikult — Teie näete ses uut tunnismärki, mis räägib minu "suure alandlikkuse"(!)) <u>vastu</u>. Aga mul on kergem kanda emantsipatsiooni kui õige lapsemeele puudumise laitust. Kui see minu praegune eluviis oleks üksi kasutoov, mitte tingimata tarvilik minu omastele, ammugi oleksin ma seda nii pikalt muutnud, et oleksin selle kasu kokku sobitanud mulle endale õnnistuseks tuleva eluviisimuutmisega. Aga neid kahte ei saa ühendada. Võib-olla kui ükskord minu nooremad õed-vennad võivad minu asemel isale abiks astuda ja nii juhtub, et nad <u>mitte</u> "välja vaenulikku elusse" ei taha, vahest võin ma siis ka neid aastaid meelde tuletada, kui ma kord — noor olin. Imelik lugu on säherduse naisterahva-eksistentsiga, kuhu, õnneks, harva mõni pilk pealispinnast sügavamale tungib. Ja kui ta siis otsas on, see elu, siis oli ta — <u>nurjaläinud</u> elu!? Kuid jäägem vait — ma ei taha enam selle peale mõtelda!</p>
<p>Prof. Köhlerilt ei ole meil mingeid sõnumeid. Hea meelega ja mõistagi kohe teadustatakse Teile, mis me pealinnast selle kohta kuulda saame. Papa oli temale samal ajal kirjutanud asutatava kooliraamatute komisjoni pärast:<note place="end" n="2"><p>Kooliraamatute komisjoni kohta puuduvad lähemad andmed.</p></note> vahest viivitab üks neist küsimistest teise vastamist. Härra Blumbergi palusin ma Teile teadustada, mis ma temale past[or] Hansenist rääkisin, sest mul on täna aega napilt. Minu <i>Viru laulik</i>! Nüüd alles on mul tõsiselt kahju, et ma kui tütarlaps ainult <u>soovimistega</u> Teile oma ustavust avaldada tohin!</p>
<p>Jääge siis terveks ja, kui Teie minu palumist vääriti ei võta seletada, söandan ma korrata: võtke endale puhkamiseaega, minu helde sõber, ja unustage — mitte sootuks oma mõtetes, ei, oh ei! — meie kirjavahetuse poolest oma Lydia lähemateks nädalateks! Oh, kui ma ometi Teid saaksin hästi rõõmsaks, hästi heatujuliseks teha! Taevas andku Teile ja Teie armsatele palju õnnelikke päevi! Siis tahan ma hea meelega ilma olla sest, mida muidu ainult endale soovida võiks</p>
<p>Teie</p>
<p>Teile lapselikult ustav</p>
<p>Lydia.</p>
</body>