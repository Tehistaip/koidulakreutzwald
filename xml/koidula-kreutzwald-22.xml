<?xml version="1.0" encoding="UTF-8"?>
<body>
<h2 author="KOIDULA" number="22">22. KOIDULA KREUTZWALDILE.</h2>
<source>EKM EKLA, f 63, m 1:2, l. 11</source>
<p>[6. mail 1868.]</p>
<p><i>Minu armas, kallis Viru laulik! </i></p>
<p><i>Praegu ulatab Teie viimane kohutmõistev kirjaleht minu kätte ja seda lugedes ei võinud ma muud kui kõik muu seisma ja ootama jätta: jah, minu Viru laulikul on esimene õigus minu aja peale! Aga, härra! — "minu usaldust Teie peale, Lydia, ei jõua mingi asi enam muuta" etc. etc.! Armas isalik sõber, kas ma ei pidanud neid sõnu natuke tõeks julgema pidada? Süda on alati Teie juures olnud ja traadita telegraafil on minu poolt palju tööd olnud möödaläinud nädalatel; tervisega oli küll pisut halvem lugu. Minu parem käsi oli, — võib-olla selle üle pahandades, et temale ühe nädala ajaga kahenädalase töö peale olin pannud — vastaseks läinud: ei võtnud heaks tükiks ajaks enam sõna kuulda ja kuida minu praegusest varesejala-maalimisest näete, ei ole lugu tänagi veel hoopis korral. Eile õhtul olin, et käsi pisut paremaks läinud, oma Viru laulikule hakanud vastust paberi peale kriipsutama, aga täna hommikul tuli postitalitamine kätte, kõik mis seniks seisma jäänud, ootas lõpetust: kes küsib selle järele, mis <u>süda</u> soovib? Mul on peaaegu kõik Postimehe 700 ja mõnekümne aadressi pealkirjad veel igas nädalas kirjutada, jäägu muu talitamine nimetamata, ja sellejuures peab veel suurem osa iga nädala manuskripti minu sõrmede alt läbi käima: nüüd saab minu Viru laulik mõistma, mis minu süda sees peab ütlema, kui kord käsi enam vastu ei jõua panna! Ärge arvake, armas isalik sõber, et sellega Teile iseenese tarbeks kiitusekõnet tahtsin pidada või Teid koguni seks ergutada — üksnes vabandada tahtsin iseennast, Teid üksi sest mõttest tagasi hoida, kui oleks mul midagi teada, mille üle mind elades</i> <u>"mossitama"</u> <i>oleks veel saata — ärge seda oma Lydiast arvake, see teeb mulle haiget!</i> Minu helde sõber! Kas Teie oma koolilapsest vähemalt midagi muud ei arva? Kas minu <i>Viru laulik</i> ei julge minust uskuda, et mul võiks 5 nädalat pärast tema ärasõitu veel veidi mõistust ja südant olla? Sõidelge mind, kui ma Teile tunnistan: <u>nüüd</u> peaaegu tahaksin ma natukene mossitada, kui ma seda ainult võiksin. Ma ei või seda — ka Teie viimastest ridadest paistab igalt poolt nii palju heldust ja heasoovlikkust, et ma ainult tänama, ikka ainult tänama ja südamest rõõmustama pean oma helde saatuse üle, mis minu rada Teie omale vastu viib. Jumal kaitsku ja hoidku Teid minule!</p>
<p><i>Teie manuskripti eest tänan ma südame põhjast, ta on mulle armsaks sõbraks saanud neil päevadel, kus silmil enam tööd tohtis olla kui kätel. Aga mis minu Viru laulik mõtles? Minu, minu, Teie <u>koolilapse</u> käsi pidi selle õilme külge puudutama, pidi <u>riipsutama</u>, mis Teie — — Jah, ma saan aru küll, et Teie "arglikult" [olete] niisuguse sõna välja ütelnud!</i> Tõepoolest, minu härra, selle soovimisega ei olnud Teil tõsi taga! <i>Kui ma Teie kõrval istudes "Tuletorni" läbi tohiksin lehitseda, siis vast julgeksin ühe või teise koha pärast Teilt aru paluda, <u>võib-olla</u> — aga mis mul pikemalt selle kohta jutustada, jäägu teiseks korraks. Täna palun Teid aga veel minu isa ja mu enda südamliku tänu kõige meie eest nähtud [enese] vaevamise eest vastu võtta ja usaldage: see tänu ei tule mitte üksi moka otsast! Ikka küsin ma jälle: kuida võisite arvata, et nii suure tänu asemel, mille eest meie Teie võlgnikud, mina muidu kui <u>häda pärast</u> vait võisin jääda!? Minu armas, helde, uskmata sõber! Selle eest tahan Teile nii pika epistliga, et hoopis saate ehmatama, nii pea kui pisemat aega saan, raske nuhtluse peale panna!! </i></p>
<p><i>Minu vanemate ja omaste poolt palun Teid palju tervisi vastu võtta, ja isa tänab väga Teie lahke õnnesoovimise eest — kas Teie siis tõesti <u>kõik</u> teate? Kui mul ometi niisugust kõigeteadmist oleks antud —! Jah — naisterahva argus! — </i></p>
<p><i>Ja nüüd, minu armas Viru laulik, leppige selle elumärgiga, mis üksnes <u>sellepärast</u>, et ma teisiti ja paremini veel ei <u>jõudnud</u>, nii peaaegu lugemata</i><note place="end" n="1"><p>s.o loetamatul.</p></note><i> kuuel Teie silma alla julgeb astuda. Kui vähetegi aeg ja jõud kannab, siis tuleb pikem ja selgem sõnumik Teile peagi võõrsile. </i></p>
<p><i>Seniks hoidku Teid Vanaisa heldus ihu ja vaimu poolest terveks, kuida südamest soovib </i></p>
<p><i>Teie</i></p>
<p><i>alandlik </i></p>
<p><i>Lydia </i></p>
<p><i>Tartus, 6. lehekuul 1868.</i></p>
<p>Mõtelge, et mina, kui Teie need read kätte saate, südamest Teie armsale käele suud annan!</p>
</body>