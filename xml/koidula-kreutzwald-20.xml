<?xml version="1.0" encoding="UTF-8"?>
<body>
<h2 author="KREUTZWALD" number="20">20. KREUTZWALD KOIDULALE.</h2>
<source>EKM EKLA, f 59, m 1:6, l. 11</source>
<p>[21. aprillil 1868]</p>
<p><i>Armas Lydia! </i></p>
<p><i>Lubaduse tõotus on igakord üks võlg, mida õiglane mees tasumata ei tohi jätta. Viimasel puhul ei olnud mul mahti Teile poliitika küsimuse peale vastust anda, lubasin seda teisel puhul toimetada, kuida täna sünnib. Teie olete minu tähendamisesõna "selgest ja mudasest veest" võõriti välja lugenud, kui arvate mind ehk nende seltsis käivat, kes kõik tulevat headust ja tulu sellest arvavad eestlastele tulevat, kui nemad kõik oma päritud omadused, kui emakeele, mälestused ja kodused viisid ära kaotavad ja endid rohkempakkujatele ära müüvad, nõnda et neist aegamööda kas vene- või sakslased võiksid saada. Jumal tänatud, säherdusest patust on mul süda ja pea tänini vabad. Nii kaugele, kui minu nõder vägi seks ulatab, olen ma ehk niisama vaimustatud eesti sõber kui Teie isegi, ehk küll mul enam Teie aastate sooja selle poolt ei ole. Minu soovimised lendavad ühtepuhku sinna, et meie kallis emakeel ei mitte üksnes niisamuti kui siia päevani seisma jääks, kuni pisuke rahvasugu kestab, vaid ma palun Vanaisa helduse poolt ühtepuhku abi, et tema ka edaspidi Teie sarnaseid loomi laseks sündida ja ikka rohkem ja rohkem neid jüngreid äratada, kellel küllalt andeid saaks olema meie rahva keelt õitsemise poole edasi kosutada, nõnda et meie eesti keel ka kõrgemate õpetuste juhatamisel seda jõuaks oma rammust täita, mis praegune soome keel juba toimetab, nõnda et neil sealjuures enam endist rootsi keelt tarvis [ei] lähe, mida neil enne nõnda kui meil praegu veel saksa keelt pruugiti. Sellele etteseatud sihile joostes ei või meie kuskilt poolt selgemat õpetuse-allikat leida kui sakslaste käest, kus keele- ja õpetuse-tarkused praegu kõige kõrgemal seisavad, nõnda et isegi inglased ja prantslased nende vastu arvates veel kannupoisiks jäävad. Mis viimasel ajal Moskva slavofiilid kui Katkov ja tema lipukandjad lorisevad, on tühi uhkus, miska nemad oma hinda teiste silmas kõrgemaks tahavad teha, kui [ise] seda usuvad.</i><note place="end" n="1"><p>Mihhail Katkov (1818—1887), vene ajakirjanik ja 1863—1887 ajalehe Moskovskie Vedomosti toimetaja, suurvene šovinismi ja monarhistliku reaktsiooni esindaja ning Venemaa mitte-vene rahvaste venestamise propageerija.</p></note><i> Venemaa asjad ei ole ammugi veel nii kaugel, et nemad neid võõraste abita jõuaksid korrale seada või korral pidada. Nende pisuke teadmine on õlgede tule sarnane, mis pärast algusleekide tõusmist sedamaid jälle raugeb, et muud järele ei jää kui natuke musta tuhka! Kõik mis tänini Venemaale ja vene rahvale kõrgemal vaimuharimisel osaks saanud, oli võõrast talust laenatud leib, mida kõige rohkem sakslaste küladest toodi ja praegu veel tuuakse, nõnda et ei üksnes suur Saksamaa, vaid ka meie väikesed Baltia kubermangud neile ühtepuhku uusi veesoonesid peavad immitsema, mis neile karastavat keelekastet annavad. Kõik kuulsamad väepealikud ja ülemate kohtute liikmed, kelle nimed kuulsaks said, olid enamisti võõrad, suuremal hulgal sakslased või säherdused venelased, keda Tartus või Saksamaal paisuv rind neid õpetusepiimaga jootnud.</i><note place="end" n="2"><p>Vrd ka Kirjavahetus III, lk 29—30.</p></note><i> — Venemaa universiteetide hulgas on meie Tartu läikimise poolest esimene täht ja saab edaspidi seks jääma, kui pöörasel kombel kevadisel ajal Riia linna alla tulevad lodjad temale õpetajaid ei hakka vedama! — Lääne rajalt peale hakates kuni kõige kaugema idapiirini leiame Tartus õpetatud advokaate, arste, koolmeistreid ja teisi kui Venemaa küünlaid, kelle valgus kaugemale ulatab kui kõigi sibulaküünalde tahtide kumedus. Kui keegi neist laia suuga kisendajatest slavofiilidest haiguse kätte langeb, läheb [ta], kui iial võimalik, igakord ühelt kaugemal asuvalt saksa arstilt nõu ja abi otsima kui oma sugu meeste käest, kelle kätte nemad oma keha tervise kohendamist ei usalda anda. </i></p>
<p><i>Teie olete, armas Lydia, teerajalt sügavasse metsa eksinud, kui Teie usute, et need venelased oleksid, kes meie <u>sugudust</u></i> (Nationalität)<i> sellepärast saaksid kosutama, et see neile <u>ükspuhas</u> näitab. Ma kardan, Teile ei ole vistist need targad nõuandmised silmade alla tulnud, mida mineval aastal sagedasti kui uut evangeeliumi Moskva tseitungid kuulutasid, kus pisemast asjast juttu ei tehtud, kui et riigivalitsusele kõrva helistati, kuida eesti ja läti rahva külakoolides muud ei pidavat õpetatama kui üksnes — <u>vene keelt</u>. Suusõnal võivat rahvas meie pärast oma keelt veel rääkida, aga kõik lugemine ja kirjutamine peab vene keeles õpetatud saama!</i><note place="end" n="3"><p>Kr. oli resoluutselt vene õppekeele kehtestamise vastu, nähes selles rahva venestamise survevahendit. Vene õppekeel kehtis kõigis koolides 1880. aastate lõpust kuni Eesti riigi loomiseni 1918. aastal. Sellega seoses vallandati vene keelt mittevaldavaid õpetajaid, seiskus eestikeelsete õpikute väljaandmine ning oskussõnavara arendamine. Vrd R. Raag, Talurahva keelest riigikeeleks. Tartu, 2008, lk 86.</p></note><i> — — </i></p>
<p><i>Tuletame siinjuures meelde, kui palju juba tänapäevani neist unenägudest tõeks on läinud, mis Moskva prohvetid ette kuulutanud, siis tohiks meil küll kartuse pärast ihukarvad püsti tõusta, et ka see unenägu lühema või kauema aja pärast tõtte saab minema! On sõna kõrgemalt käelt</i><note place="end" n="4"><p>s.o keisri poolt.</p></note><i> kord paberilehele alla kirjutatud "Nii peab olema!", siis oleme kui linnud paelus, nõnda et jumal ega inimesed meid sealt enam ei jõua päästa. Mõtelge ise, armas laps, mis valu niisugused mõtted minu südamele teevad, ja kas Teie truu eesti süda seal ehk pisemat valupiina saaks kannatama, kui paari aasta pärast meie eestlaste kohta nõnda võiks rääkida, kuida Berliini</i> Kladderadatsch<note place="end" n="5"><p>Berliinis ilmunud laialdase levikuga saksa pilkeajakiri, asutatud 1848. a.</p></note><i> paari nädala eest vaestest poolakatest ütles:</i> "Venemaa on viimasel ajal poolakate vastu suure <u>helduse</u> tõendusi andnud. Ta on küll käskinud, et poola <u>gümnasiastid</u> võivad üksteisega ainult vene keelt rääkida, selle vastu on neil lubatud, eeldades, et see <u>kõvasti</u> ei sünni, iseenesega ka poola keeles rääkida." <i>Tohime meie säherdusel baromeetri seisul, mis avalikult heitlikku ja paha ilma näitab, rahulikult oma käed süles pidada või seda mõnusaks kiita, mida mõningad albid Peterburis jändavad,</i><note place="end" n="6"><p> Kr. mõtleb Köleri ja Jakobsoni toetumist slavofiilidele võitluses Balti erikorra vastu, milles ta nägi eesti rahva venestamisohtu.</p></note><i> kelle lühikene vaatus</i><note place="end" n="7"><p>S.o lühinägelikkus.</p></note><i> ei jõua näha, mis kahju nemad teevad, kui meid lambakarja viisil vägisi ühe armetu lihuniku kätte tahavad müüa! — Mis üks pastor Hansen ja temasarnased eesti suguduse vastu räägivad, on naeruasi, sest et neil väge ega võimu käes ei ole, misläbi nemad meile kahju võiksid teha. — Sellepärast, kui oodatud ja loodetud Aleksandri-kool ükskord jalule peaks tõusma, ei jõua mina temalt muud oodata kui üht uut veskit, miska meie terad vene jahuks saavad jahvatatud.</i><note place="end" n="8"><p>Kõne on kavatsetud eesti emakeelsest koolist, Eesti Aleksandrikoolist, vt lähemalt H. Kruus, Eesti Aleksandrikool. Tartu, 1939. 356 lk ja Kirjavahetus IV, reg. järgi.</p></note><i> </i></p>
<p><i>Teie saate, minu armas Lydia, ükskord neid sõnu meelde tuletama, kui minu silmadel enam nägemist ja kõrvadel kuulmist ei ole. Mina ei lähe iial midagi rääkima, mis puhtasti järele mõteldes küpseks ei olnud läinud, sellepärast ütlen ma: Jumal hoidku meid meie poolpimedate sõprade eest, kes ei tea, mis nemad teevad! — Küllap vaenlastega jõuame korda saada!</i><note place="end" n="9"><p>Araabia päritolu sentents, mis esineb hiljem ka teisendatult prantsuse jt allikais.</p></note><i> </i></p>
<p><i>Aga nüüd, armas laps, kus Teie poliitika küsimus täieliku vastuse on leidnud, laske mind kaunimatele luhtadele jalavarvast tõsta ja lõpetusel paar sõna Teiega juttu vesta, ette lootes, et see nõnda võiks sündida, kus Teil tarvis ei läheks mõnusamat aega sellepärast kulutada. — Minu talvekülmal kohmetanud põld ei jõua enam idusid kasvamise tarvis imetada, sellepärast läkitan Teile täna ühe pikema aja eest kirjutatud manuskripti, mis mulle mõne päeva eest vanu pabereid läbi tuhnides näppude vahele juhtus ja mille ilmutamise tarvis meie päevil pisemat lootust ei ole.</i><note place="end" n="10"><p>See "manuskript" oli saksa kirjaniku Ernst von Houwaldi (1778—1845) näidendi "Der Leuchtturm" eestindus "Tuletorn", mis ilmus trükist Tartus 1871. a.</p></note><i> Ehk küll tööl palju sisemist väärtust ei ole, tohiksid lehekesed ometigi nii kaugelt kulutatud silmade vaeva ära tasuda, kui need midagi Teie vaatamise ette toovad, mis siia päevani eesti kirjaluhale minu teades veel ükski varem ei ole katsunud istutada. </i></p>
<p><i>Üht palumist ei võta Teie vistist pahaks panna, kui Teid palun iga <u>võõra silma</u> eest lehti varjul pidada, mis tänini kellegi ette ei ole saanud, kui et kahe aasta eest esimese akti etendust Blumbergile</i><note place="end" n="11"><p>Gustav Blumberg (1834—1892), õpetaja Tartus, Kr-i väimees, Paul Blumbergi vend. Vt ka Kirjavahetus II—IV, reg. järgi.</p></note><i> korra ette lugesin. — Kui mulle lubate, tahan Teile ükskord kõik oma pisukest kirjavarandust, mis minust järele võib jääda, Teie kätte mälestuseks anda; aga nii kaua, kui elupäevad veel kestavad, ei raatsi ma neid käest anda,</i> ka mitte ükskord kellelegi peale Teie neid pärandada! <i>Ma loodan, Teie ei lähe seda usaldust iial kahandama, mispeale ma oma elulaeva kindla koha peale arvan kinnitanud olevat, et kõige vägevam marutuulte tantsitamine temast jagu ei pea saama. Ehk viib traadita telegraaf Teile praegu salasõnumeid minu mõtete tööst! Kui ka seda ei sünniks, tean ma ometigi, et meie vahel <u>kaugust</u> ei ole, mis sõbrustanud südameid võiks lahutada. — Palumisega — Teie eidele ja taadile nõnda kui armsale sõsarale, kelle käsi Teie ukse esimest korda mulle vallali teinud, sõbralikke tervisi lahkelt talituseks võtta — nimetan ma ennast sõbralikus austuses</i></p>
<p><i>Teie </i></p>
<p><i>Vana Viru laulik. </i></p>
<p><i>Võrul, sel 21. aprillil 1868.</i></p>
<p>[Erilehel:]</p>
<p>Mulle oleks armas, kui Teie saksakeelset originaali ei oleks lugenud, või kui see sündinud, pooliti unustanud oleksite, ainult siis tohiksin ma loota, et Teie eesoleva ümberpanekuga mõnel määral rahul võiksite olla. — Aga ma kardan seda välja ütelda! — kui Teie nii lahke oleksite ja siin-seal pliiatsiga ära märgiksite, kus Teile keel liiga sunnitud paistab, siis oleksin ma Teile väga tänulik.</p>
<p>Kr.</p>
</body>