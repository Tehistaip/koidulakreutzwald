<?xml version="1.0" encoding="UTF-8"?>
<body>
<h2 author="KREUTZWALD" number="25">25. KREUTZWALD KOIDULALE.</h2>
<source>EKM EKLA, f 59, m 1:6, l. 13</source>
<p><i>Võrul, 13. mail 1868. </i></p>
<p><i>Minu armas Lydia! </i></p>
<p><i>Astuvad kõrgemad väed vaenlikult meie pisikeste talitamiste vahele, siis ei jõua meie midagi nende vastu teha, vaid peame rahulikult kannatama ja pealepandud koormat kandma. Ehk Teie küll omalt poolt kõik võimalikult tegite, kibedamad tööd kõrvale visates esimesel silmapilgul minu palumist elumärgi andmisega täitsite, siiski ei pidanud Teie vaevast mulle kasu tulema, sest et vast 10. selle kuu päeva õhtul leheke minu silma ette langes.</i><note place="end" n="1"><p>See oli Koidula kiri 6. maist 1868 (kiri 22).</p></note><i> Võtke tuhat, tuhat tänu selle vaeva eest, et "pibist" käest lugupidamata</i><note place="end" n="2"><p>s.o haigest käest hoolimata.</p></note><i> minu igatsust kustutasite! Et edaspidi säherdust kirjakäigu viivitust enam ei juhtuks, tahan Teile teed juhatada, kus peal asi kiiremini korda läheb. Kirjad, mis Tartus teisipäeval ja reedel kella kümneni enne lõunat posti peale antakse, tulevad selsamal õhtul siia; kevadel ja sügisel halva tee pärast hiljem, nõnda et nende väljakandmine vast teisel hommikul sünnib. Kui tahate postmarki kulutamata jätta, siis võite iga kesknädala õhtul kirja Blumbergile</i><note place="end" n="3"><p>s.o Kr-i väimehele Gustav Blumbergile.</p></note><i> läkitada, kust teisel päeval Tartus käijate läbi kõik minu kätte toimetatakse, mis sinna olid antud. — Nüüd Teie epistli vastamisele. </i></p>
<p><i>"Uskmatu?" — ei ole tõsi, aga arg ja nõder on minu süda iseäranis Teie vastu; sealt tuleb siis, kui igatsemisetuju pea üle võitu sai võtma ja temale kustutust ei saanud, et kahtlased mõtted tõusid, kui võiks kes teab mis kogemata eksitus sinna vahele olla astunud, misläbi Teie ennast minu üle võisite pahandanud olla. Siiski jääb minu endine "usaldus" Teie <u>sõnade</u> peale kindlal kaljul seisma, kus tuulehood temasse ei puutu. Aga mõtelge ise, <u>viis</u> pikka nädalat alalises vaikuses, kui magaksin juba mullasängis, kas see ei peaks vanade pudenud kontide peale vajutama? — Mõistke üksnes minu südamenõtrusele süüks, kui säherdustel juhtumistel kartus mul silmad araks teeb, et südapäeva ajal kodukäijaid ja tontisid näeb, kus midagi ees ei seisa. Seal tulevad mõtted, kui <u>võiksin</u> ma mingi kurja nõiduse väel üht varandust ära kaotada, kus kahju suurem oleks, kui mina jõuaksin kanda. — Tööd, üleliigset tööd olin küll mitu korda Teie kätesidujaks arvanud, aga — haigust ei osanud ma oma rehnungisse üles võtta, misläbi nüüd, kuida näen, suurem eksitus tõusnud. Selle eksituse pärast, armas Lydia, palun Teilt andeks, kusjuures mulle troostiks tuleb, et mul ka Teile — ärge ehmatage, armas laps! — sel korral natuke andeks anda on, — selle raske patustamise eest, mis oma kirja viimastes ridades olete teinud! — Peab meie sõpruseside praegusel kindlusel vankumata seisma, siis, palun Teid, tehke kõik, mis tahate, aga laske "käele suudandmisel" nii hästi tegudes kui sõnades igavesti unustusse minna, muidu teete minu südamele valu. See on üks vastuoksa tegu, mis kogunist korda ei lähe. — Teie tohtisite minu sõnu ja tohite neid edaspidi ikka tõeks pidada, mis ma Teile omast Teie peale usaldusest olin kirjutanud, aga <u>üht</u> palun sealjuures mitte unustamata jätta:</i><note place="end" n="4"><p>s.o mitte unustada.</p></note><i> Teie olite mind siia ajani üleliigsel hellitamisel kasvatanud, sellepärast saab Teil raske olema lapse kangekaelsust kibeda vitsata ära võõrutada. Teiselt poolt olin ses tükis eksinud, et traadita telegraafist enam lootsin, kui ta jõudis täita. Mis tema ärksad ja magades unenäod ka kandsid, ei jõudnud ometigi igatsemisi kustutada, sest et nende tugi nõtra südant ei jõudnud üleval pidada. Andku Vanaisa Teie haigele käele pea jälle niipalju jõudu ja südamele head tahtmist, et iga kahe ja kolme nädala pärast ehk ka <u>pool</u> nii palju kui viimasel korral võiksite kirjutada, siis saaksite minu võlga Teie vastu veel suuremaks kasvatada. — Üht kergitust, ärge pange pahaks, sooviksin ma Teile ometigi juhatada, misläbi ühe suure osa <u>masinatööd</u> oma kaelast võiksite visata. Miks neid rohkem kui seitsesadasid iganädalasi aadressisid mitte Laakmanni pressil või kivitrükis kõige aasta jaoks ei lasta valmistada? See pisukene kulu, mis trükkimine teeb, on kirjutamisevaeva ja ajaviite vastu tühjaks asjaks arvata. — Mina tean ja tunnen selgesti neid koormaid, mis Teie oma nõrkade õlgade peal iga päev peate kandma, sellepärast ei või mul iial sellest, mis selle üle räägite, kaugemat mõtet tõusta, kui teeksite seda endale kiituseks. Minu arvates on</i> "vähenõudlikkus ja enda ärasalgamine" <i>kaks omadust, mis Teie olemisega [kõige] paremini kokku sünnivad. — Uskuge mind, et ma Teile haiget ei tahtnud teha, kui viimasel korral saksakeelne sõna minu sulge puutus, ja et Teie seda siiski etteviskamiseks olite tähendanud, et tema külm nool minu tahtmise vastu Teie südant puutunud, siis palun ma andeks! Mis Teie pikemalt saksa keeles selle asja kohta kirjutate, näitab nii haigusevimmalik, et ma tükk aega kahtlane olin, kas selle punkti peale pidin vastama või ei. — Ma arvan siiski esimest mõnusamaks. Et minu armas "koolilaps", kuida Teie ennast seal nimetate, tuhat korda enam väärt on, kui et ma nii mõistmatult temast võiksin mõtelda, selle üle loodan ma oma "armsale Lydiale" küllaltki tunnistusi olevat andnud, olgu siis, et tema neid meelega ei <u>tahaks</u> mõista. — Ütelge jumala pärast, kuida Teie selle imeliku sammu peale olite tulnud, et mina viie nädala pärast nii pööraseks oleksin läinud ja Teie "mõistust ja südant" salgama hakanud! Mis imelik vaim on Teile minu kirjaridadest või nende vahelt säherdust lugeda lasknud? — Mis mina Teie mõistusest ja südamest arvan, teeb Teile üksnes <u>austust</u>. — </i></p>
<p><i>Mis ma Teile manuskripti läbivaatamise pärast enne olin kirjutanud, ei sündinud nalja, vaid selge tõe pärast.</i><note place="end" n="5"><p>Kõne on Kr-i "Tuletorni" käsikirjast, vt kiri 20, viide 10.</p></note><i> Kõnejärgud käivad mitmes kohas väga künklikku teed, nõnda et nemad lugedes sagedasti juba pahandanud, ilma et mul võimalik olnud vigadusi parandada. <u>Sellepärast</u> arvasin hea olevat, kui üks võõras silm lehekesi läbi vaataks ja siin ja seal vaevaks võtaks kohti näidata, mis kõige väetimad on. Muidugi võiks niisugune juhatamine kõige paremini edasi minna, kui Teie minu kõrval istuksite, aga <u>kas</u> iial või <u>mil</u> ajal niisugust õnnelikku tundi võiks tulla, on üksnes jumalal teada. Laske sellepärast minu endist palumist täna uuesti Teie ette tõsta, aga nõnda, et Teie sellepärast oma lühikesele ajale ega kibedale tööle pakitust ei teeks. — </i></p>
<p><i>Peaks Teil ükskord võimalik olema Teie lubatud "rasket nuhtlust" täita, ilma endale selle läbi raskemat koormat tehes, kui kanda jõuaksite, siis saaks selle armu ohvri üle Viru laulik väga rõõmustama ja Teid Teie vaeva eest südamest tänama! Siin kallan sammud teisele teele. </i></p>
<p><i>Kuida ma loodan, on vistist Blumberg — minu palumist täites — Leipzigist tulnud kirjad Veske pärast Teile ja Teie isale lugeda andnud.</i><note place="end" n="6"><p> Mihkel Veske (1843—1890), keeleteadlane, folklorist ja luuletaja. Oli kõnesoleval ajal üliõpilane Leipzigi ülikoolis. Majanduslike raskuste tõttu pöördus ta Kr-i poole abipalvega, mispeale Kr. katsus tema toetamist organiseerida: kirjutas Viljandimaale Jaan Adamsonile, Peterburi Anton Schiefnerile ning Johann Kölerile ja saatis Leipzigi professorite Brockhausi ning Zarncke abipaluvad kirjad Gustav Blumbergi kaudu ka Jannsenile; hiljem sai Veske toetust vene suurvürstinnalt Jelena Pavlovnalt; vt ka Kirjavahetus III, lk 416—420 ja 424.</p></note><i> Lubage siis pikemalt seda plaani Teie ette tuua, kuida ma asja korrale toimetamist välja olen arvanud ja tema täitmise pärast mitmele poole juba palumisi läkitanud. Peaks võimalik olema, et siin ja seal mõningad mehed ühel meelel enda peale võtaksid esiotsa kuue kuu peale, igal kuul 5 kuni 10 kopikat maksta, siis arvan ma sel viisil hõlpsalt 10 taalrit igal kuul kokku saada, misläbi võimalik näitab Vesket niikaua üles pidada, kuni riigivalitsuse poolt otsus antakse, kas abi sealt saab või ei. — Kuida professor Zarncke</i><note place="end" n="7"><p> Friedrich Zarncke (1826—1891), saksa keeleteadlane, Leipzigi ülikooli professor.</p></note><i> kiri tunnistab, näib neil lootust olevat, et asi korda läheb, mispärast meie abi aga esimeseks hädakustutuseks tarvis. Veske kirjutab mulle, et see Tallinna student, kelle juures tema siiasaadik korteris olnud ja lõunat saanud armu pärast, nüüd õppimisega valmis, Leipzigist ära läheb, nõnda et tema peavarjuta — tuule toitmise peale jääb.</i><note place="end" n="8"><p> "Tallinna student" oli Paul Theodor Falck (1845—1920?), ajakirjanik ja kirjandusajaloolane, Eestimaa kubermanguvalitsuse ametnik. Õppis Leipzigi polütehnikumis ja ülikoolis 1866—1870. Jõuka Tallinna maade ja majade omaniku Hans Heinrich Falcki (1791—1874) pojana oli tal, nagu näha, võimalik ka Vesket majanduslikult toetada, vt tema kirjad Veskele EKM EKLA, f 149, m 3:31.</p></note><i> Sellest lugupidamata ei <u>kaeba</u> ta oma häda, vaid loodab julgest jumala armu peale, mis teda siiamaani üles pidanud. Üks sealne professor on Sakseni ministrile palumisekirja saatnud, et Veskele luba antaks iga päev seal laual kõhtu täita, mis endise Sakseni riigi valitsuse poolt Sakseni maa kehvadele studentidele on seatud. Tänapäevani ei ole seda armu veel kellelegi võõrale osaks saanud, aga et siin üks iseäraline tükk juhtunud, võiks ehk</i> reeglist ühe erandi teha. <i>— Kõik, mis Brockhaus</i><note place="end" n="9"><p> Hermann Brockhaus (1806—1877), silmapaistev ida keelte uurija, Leipzigi ülikooli professor.</p></note><i> ja Zarncke noormehe üle kirjutavad, tõuseb temale austuseks, sellepärast ei taha ma väsida teeradasid üles otsides, kust temale abi võiks tulla. Tunaeile saatsin kaks kirja Peterburi, kus sees tuttavaid palusin selle eest hoolt kanda, et Leipzigi professorite palumine, kui iial võimalik, sinna ukse ette saaks juhatatud, kust täitmist loota on. Minu väsimatu sõber Schiefner,</i><note place="end" n="10"><p>Franz Anton Schiefner (1817—1879), keeleteadlane, etnograaf ja folklorist; Vene Teaduste Akadeemia liige 1852. a-st kuni surmani, vt Kirjavahetus III.</p></note><i> kes säherdustes asjus kõik teed tunneb, saab vist hoolt kandma, et asjad väga pikale ei viibiks. Mis teine mees</i><note place="end" n="11"><p>Johann Köler (1826—1899), maalikunstnik ja eesti rahvusliku liikumise tegelane; vrd ka Kirjavahetus III–IV, reg. järgi.</p></note><i> teeb, kes natuke laisa nahaga on, seda ei või ma ette teada, aga esimese peale tohin julgest loota. </i></p>
<p><i>Ja nüüd palun ma Teie armsate vanemate ja omaste lahkelt saadetud tervisi niisamuti vastata, kui esiteks koore pealt enda tarvis olete võtnud! Sellega tänast epistlit lõpetades, laske mind, armas Lydia, rutulist haiguse küüsist pääsmist soovida, mis ühest südamest tuleb, mis ikka soojalt Teie vastu saab lööma. </i></p>
<p><i>Teie sõber ja austaja</i></p>
<p><i>Kreutzwald.</i></p>
<p>P. S.</p>
<p>Juuresolev täna hommikul kirjutatud leheke oli veel kinni pitseerimata minu kirjutuspuldis, kui ma lõuna ajal kella kahe paiku koju tulles Teie mõne tunni eest päralejõudnud ümbriku eest leidsin, mille juures — paraku! — ka mulle tagasisaadetud käsikiri oli, nii et minu hommikune palumine vett vedama läheb! Palju tuhat tänu Teie rikkaliku, lahke ja tuumaka saadetise eest, kuid lugemise mõnu tuleb rahulikumate päevade peale jätta, sest homme ja tunahomme kulub peaaegu kõik mu aeg uue tsiviilkuberneri<note place="end" n="12"><p> Fjodor Vladimir (ka Friedrich Woldemar) von Lysander (1816–1893), baltisaksa päritolu Venemaa riigitegelane.</p></note> peale ja järgmistel päevadel tuleb tasa teha, mis kõrge külalise pärast tegemata jäi. Lennukas pilk Teie armsatele lehtedele näitab mulle selgesti, et Teie ühesugusel määral luuletajanna ja — nõiduja olete! Teie nõiduseväel võiksid koguni kurjad tagajärjed olla, kui see kedagi tabaks, kelle elumahlad veel viimse piisani ära pole kuivanud! Minu juures võib selle nõiajõu mõju üksnes senist "austamist" veelgi suurendada. — Jah, minu armas, kallis Lydia, neil sõnadel on tõsi taga ja need pole koguni mitte säärased sõnakõlksud nagu näituseks "austatud ja kõrgeauline sõber". — Mis meel ja mõte tunneb, seda ei saa sõnadega edasi anda, sellepärast lubage Teile ainult lihtsalt tähendada: ma ei <u>jaksa</u> öelda, missuguseks südamekosutuseks Teie viimane võltsimata meelel kirjutatud sõnumik mulle oli. Teid tervitab kõigest südamest</p>
<p>Teie</p>
<p>suur võlglane ja "vana" sõber</p>
<p>Kr.</p>
<p>13. mail 1868, õhtul.</p>
</body>