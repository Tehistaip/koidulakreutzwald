<?xml version="1.0" encoding="UTF-8"?>
<body>
<h2 author="KOIDULA" number="29">29. KOIDULA KREUTZWALDILE.</h2>
<source>EKM EKLA, f 63, m 1:2, l. 15</source>
<p>[24. mail 1868.]</p>
<p>Minu <i>Viru laulik!</i></p>
<p>Proua Blumbergi<note place="end" n="1"><p> Adelheid Blumberg (1834—?), Kr-i tütar, kes oli abielus 1866. a alates Tartu kooliõpetaja Gustav Blumbergiga.</p></note> lahkus lubab mul eile Teile adresseeritud pikemale vastusele täna veel paar rutulist rida lisada. Minu kõige soojem tänu Albrechti läkitamise eest. Küllap teadustan Teile, kui veidi enam aega on, kuida algas minu tutvus selle tööga, mille üksnes pealiskaudse läbilehitsemise eest käredalt sõidelda sain, sest "pisukesele tüdrukule ei olevat koguni sünnis nõnda vana inimese moodi targalt niisuguste küsimuste vastu huvi tunda, mille arutamine ainult õpetatud meeste, või vähemalt ainult meeste asi olevat, kui neid üleüldse arutamata ei saa jätta". Ma olin sedakorda <u>päris</u> laps, aga keelatud vili on magus ja — Teie teate ju — emantsipatsiooni ideed ei suutnud ma iseenese peale vaatamata iial suretada. Eile õhtul lugesin ma sissejuhatuse tähelepanelikult läbi. Kas <u>nõnda</u> tohib rääkida meie intolerantsi-ajajärgul? Taevake, kui see Albrecht oleks <u>Baltimail</u> elanud, kas nad poleks temast märtri teinud? Ma lähen sellele lektüürile kahe- ja kolmekordselt heade eelarvamistega vastu — veel kord minu südamlik tänu heldele läkitajale! </p>
<p>Et Veske lood nii pahasti on hakanud minema, sellest on meil südamest kahju, ja siinpool ei pea see agarust ses asjas tõesti mitte jahutama, vaid ainult õhutama. Papa tahab selle kasuks teha kõik, mis ta omalt poolt jaksab. Kui ma ainult kümmegi aastat vanem oleksin! Jah, naerge aga — on tundisid ja situatsioonisid, mis mind seda südamest soovima panevad — nt praegu. — See härra Köhleri talitusviis on aga tõepoolest vihale ajav. Andke andeks, aga ma ei saa seda tundmust talitseda ja kui asi minu teha oleks — —— Aga eks see pane naeratama, kui mitte naerma purskama, kui silmitseda seda rahvusliku meele teoks tõusmist? Eks olnud need härrad needsamad, kes nii õhinal "hariduse ja kultuuri" kasuks ilutsesid? "Eks neid olnud kümme, kes terveks said? Kus on siis üheksa?"<note place="end" n="2"><p>Vihje Luuka evangeeliumile (Lk 17:17), kus kümnest tervekstehtud pidalitõbisest ainult üks tänulikkust ilmutas.</p></note> — Tõsi küll, ma lähen liig ägedaks, ägedamaks kui tahaksin — aga kas ei peaks sootuks tuim olema, et niisuguse talitamiseviisi juures külmaks jääda? Papa tahab Peterburisse kirjutada, niipea kui praegused kõige pakilisemad kodused asjad mõnel määral on korrale seatud: täna ja homme pole see võimalik, pühapäeval või esmaspäeval peaks juba tarvilikku aega leidma. Härra Blumbergile andsin ma juba Teie avitamiseplaani tühjaminekust teada.</p>
<p>Ja nüüd, minu helde, kallis isalik sõber, kas teate ka, et tahaksin nii üleannetu olla ja oma <i>Viru laulikult</i> veidi aru pärida? — Jajah, imestage pealegi, minu kallis doktorihärra — nii see on! Mis imelik koht see oli ühes Teie viimastest kirjadest oma lastele<note place="end" n="3"><p>S.o Adelheid ja Gustav Blumbergile; kiri pole säilinud.</p></note> ja käis Teie Lydia kohta? Kuida ometi võib minu helde õpetaja oma koolilapse üle nii ülearu hea otsuse anda? Ma tean küll, kui vähe selles otsuses <u>minu ärateenimist</u>, kui palju <u>Teie heldust</u> tuleb näha; aga need, kellele needsinatsed read olid määratud, kas ei pea nad mulle vastu astuma mõtetega, mida mina ei saa teoks teha? — Mind aga viib see ikka kimpu ja äratab minus piinliku tundmuse, kui minust arvatakse paremat, kui olen teeninud! Minu <i>Viru laulik</i>, oodake minust ikka ainult <u>võimalikku</u>, aga mitte, et ma suudaksin "kõrgemale jõuda" kellestki, kelleni tulevased põlved vaevalt <u>ulatavad</u>! Ma soovisin sada penikoormat eemal olla, kui härra Blumberg mulle seda ette luges! Eks ole? Minu kallis isa on minu vastu nii armas ja ei kirjuta sellesarnast enam ühelegi? — Minu helde <i>Viru laulik</i>!</p>
<p>Tuleb lõpetada. Andke mulle, palun, andeks, et need read on hooletult ja rutuga kirjutatud: pidin terve ennelõuna ühtesoodu töötama, mis mu käele veidi liiga tegi. Järgnevad päevad toovad palju tegemist: ees seisab kolimine hiljuti ostetud majasse.<note place="end" n="4"><p>Jannsenite "hiljuti ostetud" maja asetses Tiigi tänavas nr 32; hävines sõjategevuses 1941. a juulis. Eesti Postimehe toimetuse esimeseks asukohaks (ka Jannsenite elukohaks) Tartus 1863. a lõpust kuni 1865. a lõpuni oli Hermanni maja Uueturu tänava ja tolleaegse turu nurgal vastu Emajõge; maja hävines samuti 1941. a juulis sõjategevuses. Järgmiseks elukohaks 1865. a lõpust kuni 1868. a juunini oli nn Krüdneri maja (kuulus parun Alexander von Krüdenerile) tolleaegses Andrease, praeguses Ülikooli tänavas nr 12.</p></note> Missuguseks kosutuseks oleksid <u>niisuguse</u> töö juures mõned read Teie armsast käest</p>
<p>Teie</p>
<p>Teile südamest ja lapselikult ustavale</p>
<p>Lydiale.</p>
<p>Tartus, 24. mail 1868.</p>
</body>