<?xml version="1.0" encoding="UTF-8"?>
<body>
<h2 author="KOIDULA" number="52">52. KOIDULA KREUTZWALDILE.</h2>
<source>EKM EKLA, f 63, m 1:2, l. 25</source>
<p><i>17. viinakuu p. 1869. </i></p>
<p><i>Kas ma õigust teen Teile tänaseid ridu kätte läkitades, ilma et ma teaksin, mis minu minevasest sõnumikust saanud ja mis praegusel lehekesel oodata oleks? Jumal teab! Mõnikord on mul silmapilkusid, kus sisemine vägi mind sunnib seda-teist tegema, mida ma pärast vahest kahetsen, aga niisugusel silmapilgul ei avita ega maksa pea otsas midagi ja sealt ep need kirjalehed on sündinud, mis vagusi minu laekas magavad, ilma et papa Kreutzwaldi silm neid näha saanud. — — — Mis ma täna saan tegema? Aga ei! Jacobsoni raamat peab ju Teie kätte tulema.</i><note place="end" n="1"><p>See oli Jakobsoni "Teadus ja seadus põllul" 1. St. Peeterburg, 1869. VIII+172 lk, mille autor saatis Kr-ile Koidula vahendusel. Nähtavasti saatis aga Koidula eksikombel edasi ilma autori pühenduseta eksemplari, sest pühendusega eksemplari "Dr. Kreutzwald'i härrale C. R. Jakobson. St. Peeterburgis sel 27mal Septbr. 1869" on Jannsen hiljem kinkinud ÕESi raamatukogule, kus see on säilinud tänapäevani.</p></note><i> Saagu mis saab, see leheke lennaku üle vaheruumi! Kui Teie nii ülipahane minu peale oleksite, miks Teie siis minu mulluseid laulumälestusi tagasi ei oleks läkitanud? Näete, et mul ka oma katsumisesarved peas on! Taadikene, mina nii põhjani Teie kortsus kulmu ometi ei usu! </i></p>
<p><i>Õues on sügise, aga täna on vaikne ilm ja selge taeva takka ei ole mitte ühtainust kõigist neist tormidest näha, mis vaest kannatajat mullapinda pärast paksu lume alla matavad. Papa Kreutzwald, kas Teie ka sügisest ilma armastate? Ma olen nii palju kurvastanud ja nutnud neil viimaseil nädalail, et süda põues puhata tahab, ja kui ta puhkab, siis kaeban ma iseenese peale, et see võimalik olnud. Minu venna valget, vaikset nägu — ma näen teda unes ja valvates oma silma ees! Anna mulle andeks, Isa, et ma teda enam ei ole armastanud siin ilma peal! Kui kinnikasvanud meie südamed siin omastega on, seda saame nii hirmsal viisil alles teada! Hoidku jumal minu kõige vihasemaid vaenlasi valu eest, nagu ta minu südant rõhunud, nagu ma täna temaga veel valmis saada ei jõua! Papa Kreutzwald, Teil magab üks laps</i><note place="end" n="2"><p>Kr-i tütar Marie Ottilie.</p></note><i> surnuaias ja kui mitu suve ja talvet on sest saadik üle murupinna lennanud — minu venna haud ootab esimest lund ja tema all hingavad pärast kauaaegset kurvastust esimesed lootusekõrrekesed, esimesed rõõmuõilmed! Miks pidi ta siis <u>nüüd</u> meie keskelt ära minema? Miks nii hirmus ruttu, nii ootamata, nii ise teadmata viisil? Igavene jumal, <u>kirstus</u> tõid nad ta tuppa tagasi, kes naerdes ja naljatades toast oli läinud!! </i></p>
<p><i>Mina ei ole enne iial seda valu tunda saanud, oma vendadest või vanematest mõnda surma kätte ära anda: nüüd mõistan ma kirikupalve sõnu <u>äkilise</u> surma eest hoidmisest. Kui teiste silmad hakkasid kuivama, siis tõusid alles pisarad minu väsinud, <u>kui</u> väsinud silmi — mõnikord arvaksin ma veel, et uks lahti läheb ja ta tuppa saab astuma! Alaline, jäädav südamevalu üksi tunnistab seda mõtet tühjaks ja lootust valeks. </i></p>
<p><i>Ma ei ole mitte ülearu palju omast vennast nõudnud, ma ei tea midagi, mis üle tal oleks õigusega kaevata olnud, ja ometi — nüüd piinab süda mind iga poolgi kareda sõna, iga mitte hoopis lahke mõtte pärast, mida ma enam ei või tagasi võtta! Ma tahan südamest lahke olla <u>iga</u>ühe vastu! Taadikene, kui mind äkiline surm siit ära kutsuks ja ma peaksin oma Looja ette astuma, ilma et süda sees ka <u>vaenlaste</u> vastu lahke oleks? Kas minu haua mätas haljaks võiks jääda vaenupidaja südame peal? </i></p>
<p><i>Õues on sügise. Vaikne taevas ja vaikne maa, mõni ununud kollakas leheke veel raagus puuokste küljes — ootame aga, küllap tulevase kevade tormid teda sealtki maha raputavad. Päikeseterad on külmad nagu inimeste mõtted, paksu kollase lehtkatte alt ei leia nad väljakurnatud mullapinda ülessegi. Kas mälestus siis nii armas on, et nad suvekiire sooja tulevad meelde tuletama? Mina ei tea. Mina <u>kardan</u> mälestusi. Nad ajavad südame nii väga valutama, ka kõige armsamad! <u>Rahu</u> on üksine ja kõige tõsisem õnn. Taevas ei võiks mitte nii varsti nutta, kui päevapaiste õues tõtt räägiks. Sügisene päevapaiste ei luba enam, kui ta peab, see on tema vabandus. </i></p>
<p><i>Mis Teie teete, taadikene, ja mis olete minu viimasest kirjast meeles pidanud? Nii palju paha ja nii veidi head? Ehk oli sest seal nii veidi sees? Ma mäletan ise nii väga pisut sest, mis sees võis seista, et ma ei tea, mis Teid võis pahandada. Mina ei taha kedagi pahandada, kõige vähem Teid! <u>Kannatada</u> tahan ma, ikka kannatada — miks ma siis oma elurajast nii hõlpsasti mööda jälle ikka libisen? Pea ei ole veel valge otsas, aga — küllap tuleb ka! Kui raske on siiski ootamiseaeg, kui raske ja pikk! Teie räägite mulle mõnikord "nooruse" õnnest, armas isalik sõber: mina ei sooviks kõigist neist viimaseist 10 aastast, kus ma mõtetega tundnud ja tundmises mõtelnud, <u>mitte ühtainust</u> tagasi! </i></p>
<p><i>Päeva 4—5 enne seda hirmsat õnnetust, mis mulle leinariide selga pani, olid vanemad Peterburist tagasi tulnud. Meie uue kiriku kogudus oli isa piiskopikohtu </i><note place="end" n="3"><p>Luteriusu kindralkonsistoorium Peterburis.</p></note><i> jutule läkitanud õp[etaja] Eisenschmidti</i><note place="end" n="4"><p>Wilhelm Gottfried Eisenschmidt (1839—1922), pastor, võttis 1870.—1880. aastail osa eesti rahvuslikust liikumisest. Sai 1870. a Tartu Maarja kogudusest eraldatud Peetri koguduse pastoriks, kusjuures baltisaksa ringkonnad eesotsas pastor Willigerodega tema valimise vastu töötasid, vt E. Post. 8.10.1869, lk 151.</p></note><i> pärast, kelle valimise vastu meiepoolsed kirikuvanemad väga arusaadava asja pärast näitavad olevat. (Sarnalised mõtted peavad ka peokomitee</i><note place="end" n="5"><p>I eesti üldlaulupeo peakomitee.</p></note><i> viimast kokkutulekut kinni.) Eisenschmidt näitab mulle tõesti <u>eestlane</u> olevat; niipalju kui ma teda tunda saanud, loodan ma temast uuele kogudusele kasu enam kui ühelt poolt. Taadikene, kui minu mitmeaastane plaan eesti tütarlastekooli asutamisest siis korda läheks?</i><note place="end" n="6"><p>Koidula kavatsus tütarlastekool asutada, mis "sest ajast saadik juba peas veereb, kus ülepea mõtetega hakkasin eesti asjust hoolima" (Koidula kiri C. R. Jakobsonile 10.10.1869. EKM EKLA, f 47, m 2:9, l 4/8), jäi teostamata.</p></note><i> Ma annaksin kõik õpetusetunnid, nii kaugelt kui mul võimalik, üksi ja hoopis oma kasu nõudmata, kui sellega asja järjele näeksin tõusvat. </i></p>
<p><i>"Teadus ja Seadus põllul" tuli minu oma eksemplariga Teie jaoks minu kätte, minul ei ole veel aega ega himu tulnud viimaste raskete päevade all teda läbi lugeda. Niipalju ma nägin, praegu sees lehitsedes, et kaunis osa uusi nimesid sisse loodud on;</i><note place="end" n="7"><p>s.o Jakobsoni kasutatud uudset teaduslikku sõnavara.</p></note><i> kas nad hoopis õiged, selle üle ei ole minu käes õigust mõista. Ühte aga ma tohin laita, et C. R. J[akobson] <u>nii nõtru</u> laulusid oma raamatusse pannud, kui "Koidula" nime all seest leidsin.</i><note place="end" n="8"><p>Jakobsoni kõnesolevasse raamatusse on paigutatud Koidula, Kr-i jt luuletusi.</p></note><i> Kas see minule <u>au</u> või <u>rõõmu</u> pidi tegema? Ja kuida sünnivad need <u>selle</u> sisu sekka? Imelikud inimesed! Ma kuulen, et Peterburi tsensor mitmeid tükke raamatust olevat maha kärpinud, mis liig käredad olnud. — Praegu saadab mulle Laakmann "Kalevipoja" täielikus proosasisus.</i><note place="end" n="9"><p>S.o F. R. Kreutzwald, Lühikene seletus Kalevipoja laulude sisust. Tartu, 1869. 58 lk. Raamatu sissejuhatuses räägib Kr. kaebustest, mille järgi "Kalevipojas" "seista niipalju mõistatusi (?!)", ja soovitab, et Vanemuises ja Estonia seltsis "Kalevipoega" seletataks.</p></note><i> See oli tarviline töö! Suurem "mõistatus" "Kalev[i]p[oja]" lauludes näitab minu meelest küll nende <u>osav kokkuliitmine</u>; ometi ei tohi taadikene mitte tahta, et see ka igale talunikule ainus "mõistatus" peab olema ja sellepärast ei täna ma mitte üksi <u>oma</u> nimel Teie vaevanägemise eest. Miks Viru lauliku osav käsi nii harva veel meile uudist annab? Ega ma ei kaeba, ma kahetsen aga! Meie vaimupoolseid Kalevipoegi on nii vähe leida ja </i></p>
<lg type="poem">
<lg type="stanza">
<l>"Ei haua põhja enam</l>
<l>Meil hääl ei ulata —!"<note place="end" n="10"><p>Vrd Koidula luuletus "Neid austa". — Waino-lilled. Kuressaare, 1866, lk 39—41; L. Koidula, Luuletused. Tallinn, 1969, lk 65—66.</p></note></l>
</lg>
</lg>
<p><i>Kas meie inimesed ei ole läbi ja isenikud? Ja kui meie seda kord ei <u>taha</u> olla, siis arvame kes teab mis imet iseenesest! Ja ometi:</i> "Rein tief und still, so ist es, dass Gott uns haben will!"<note place="end" n="11"><p>Tõlkes: Puhas, sügav, vaikne — nii tahab jumal meid näha.</p></note><i> See ei ole tõesti ilmaaegu, et meid "teadmata pattu" kästakse andeks paluda! — Mis Teie eeskõne lõpetuses lauluseltsidele ütlete, on tähtjas sõna. Ei ole meie tänini sest küll hoopis ilma olnud, ma olen ise oma kõrvaga mineva talve osavast suust selle poolest paar kõnet Vanemuises kuulnud. Aga liiga ei ole meile sellepoolest veel mitte tehtud. Kahju, et kõnepidamine jälle iseäraline kunst on, mis ka tahab õpitud olla, ja milleks meil veel kooli ei ole ega koolmeistrit. </i></p>
<p><i>Ma tahtsin Teile veel Aleksandrikooli üle midagi teadust anda, aga see jutt veniks selleks korraks liig pikaks, ja — </i></p>
<p><i>Ma pean ütlema, et ma isegi ei tea, kust mulle Teie karedat nägu nähes, mis paaril korral silitamisel sugugi teiseks ei taha minna, veel nii palju julgust tuleb. Seletage mulle see ära! Kui Teie nüüd need lehed nurka viskate? Ja miks see nii võimata peaks olema? — Seiske paigal ja kuulge, austatud sõber: ma jään siiski Teie alandlikuks lapseks, olgu ma ka mõnikord kes teab kui kärsitu! Ja siis — kas ma Teile vahest ei tee ülekohut? Kust ma siis tean, mis Teid kinni peab? Kui Teie nüüd haige oleksite või hädine, ja mina vaevan ja piinan Teid veel pealegi. — — Andke andeks! Tehke, nagu ise arvate, ja kõigepealt, kuida Teie tervisele hea ja tulus on. Mina jään muutmata Teie alandlikuks sõbraks ja lapseks, ka seal, kus mina vahest tõrges <u>pean olema või paistma</u>. </i></p>
<p><i>Kas Viru laulik arvab, et ma kõige selle aja üle iseenesega vaidlemas olnud: kas tohiksin kinnilakitud pakikese teise juurde lisada või ei? Kas see liigjulgus on, kui panen, või on see vahest tõrkumine, kui ma nüüd veel tagasi pean, kus — —! Tule, Taara, ise appi, eks ma ole ometigi Teie halastajasse kätte antud! Taadikene, kas pühime kõik <u>need</u> kortsud silmist ja otsaesiselt, mis aastatest sünnitamata seal seisavad?! Mis ma võimalikult seks võin avitada? Ütelge, ja ma tahan seda teha! <u>Nii</u> mõistlik ja tark, kui Teie vahest arvate, ma põhjast põhjani ka ei ole! Jajah, kui Teie mind näeksite, Teie halastaksite selle kolletanud, lõppenud näo peale, millele kõigi kinnituste juurde, mis ta trööstija lahkete sõnadega teistele peab andma, endale ka mõnda kinnitajat sõna tarvis läheb. Kust tema seda peab võtma, kui lapsepõlvse sõbra silmgi, ilma ütlemata, mispärast, kõrvale pöörab? Seda nägu, armas isa, mis siin Teie kätte tuleb,</i><note place="end" n="12"><p>Kõne on Koidula saadetavaist fotoportreedest nii Kr-le kui Wilhelm Schottile, vt kiri 49.</p></note><i> ei kanna ma täna <u>enam mitte</u>, oh ei!</i></p>
<p><i>Jumal andku Teile rahu, tervist ja — kerget südant põue! Mind ootab all isa kirjutuselaud ja ema nutuline nägu — — süda sees olgu kõva! Mispärast meie õieti elame maailmas, papa? Kas Teie seda teate? Hoidke oma tervist nende jaoks, kes Teid meeles peavad!</i></p>
<p><i>Teie alandlik</i></p>
<p><i>Lydia J.</i></p>
<p>Laulud, papakene, on ilma korrata läbisegi visatud, mõni veel üsna lõpetamata, ma pitseerisin nad pakki nõnda, kuida nad olid, Teie helduse ja kannatliku meele peale lootes. Ega Teie minuga sellepärast kuri ole? Mida mul siis veel on, mille eest ma <u>ei</u> ole Teile tänu võlgu? Papa, palun, kulla papa, pange ikka tagasisaatmisel need laulud, mis veel Teie käes, kaasa! Kas Teie siis ei mõista, et ma ometi teadma pean, <u>mis</u> Teie seal muutnud olete? Milles muus oleks siis <u>minu kasu</u> ses asjas — egoistlik ma kord juba olen ja see egoism on mulle ometi väga tarvilik!? <i>Kui Teie lubate, siis võin Teile kõik soovitava nende hulgast tagasi läkitada, kui seda veel soovite; aga, kulla pai taadikene, <u>õpetage</u> mind ikka ka! Teie ei usu, kui tarvis mulle seda läheb. </i></p>
<p><i>""E[majõe] ööbiku" <u>teine</u> jagu!" — nõnda nad nüüd hüüavad ja küsivad, aga — mina värisen selle mõtte juures. Esmalt näitab aeg mulle seks liig varane: ma olin aega kümne aasta kaupa seks kinnitanud; teiseks on, mis ma sest saadik loonud, alles poolküps — seda annan täna Teie kohtu alla. Muist lehti jääb veel laekasse tagasi, jutulaulud tulevad, kui lubate, kord hiljemini Teie tuulaja silma alla. Mõned on Teile vanasti tuttavad, mõned, mida ma ei ole üles otsinud, juba sinna või tänna trükitud. Kas Teie tõesti võite mulle andeks anda, et Teid sellega vaevan? Ega ma muu peale ei looda, kui Teie kannatuse ja mõne vanasti Teie sulest sulanud sõna peale. </i></p>
<p><i>Ja Teie ise, mu isalik sõber? Minul on aega küllalt, aga mis vana kalli Viru lauliku "Tuletorn" etc. teeb. Ärge pahandage, kui esimest korda selle külge puudutan! Ärge ka lootke, et minu pea otsas ülearu kerge unustama on! </i></p>
<p><i>Vanemaid ootan ma paari päeva pärast koju — millal vastate Teie? Kui Teie näeksite, kui mõistlikult ma selles vahes kodu pean olema! Mõnikord naeratan iseenese üle. </i></p>
<p><i>Jääge terveks! Vaadake paha sügisese ilmaga väga oma tervise ette, jah? Teid teretab Teie</i></p>
<p><i>austaja koolilaps  </i></p>
<p><i>Lydia Jannsen.</i></p>
</body>