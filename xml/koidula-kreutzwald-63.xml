<?xml version="1.0" encoding="UTF-8"?>
<body>
<h2 author="KREUTZWALD" number="63">63. KREUTZWALD KOIDULALE.</h2>
<source>EKM EKLA, f 59, m 1:6, l. 33</source>
<p>Võrul, 24. veebruaril 1870.</p>
<p>Teie järelepärimine 21. skp-st, armas laps, jõudis eile minu kätte, ometi ei saa ma Teile soovitud teateid anda. Läbipõetud raske haigus on jõu ära kurnanud, alles tunaeilsest saadik olen katsunud jälle kirjutama hakata, mis aga väga visalt läheb. Mineval reedel sain ma härra Johannsoni kaudu Teie armsa kirja 9. skp-st kätte, olge südamest tänatud ja võtke vaevaks nõnda kaua kannatada, kuni mul võimalikuks saab Teile vastata. Peaksite Teie Jegor v. Siversile kirjutama, siis teatage temale sõbralikult, et ma ta kirjale, mis mu haiguse ajal siia jõudis, eespool nimetatud põhjustel vastata pole suutnud.<note place="end" n="1"><p>Jegór von Siversi kirjavahetus Kr-iga on tundmata.</p></note> Oma sõnumikus räägib ta peatsest Pariisi reisimisest, sedamööda võiks ta küll ära lennanud olla, nõnda et minu hiljaks jäänud vastus teda enam Liivimaa luhtadelt ei leiaks.</p>
<p>Teatage temale lahkesti järgmist: <i>"Kalevipoja"</i> täielikke eksemplare — eesti ja saksa keeles — pole enam kuskilt saada, sest esimesed vihud olid juba paari aasta eest läbi müüdud.<note place="end" n="2"><p>Kõne on Kr-i "Kalevipoja" 1. trükist, mis ilmus ÕESi toimetistes 1857—1861.</p></note> Härra Blumberg arvab aga, Karowi<note place="end" n="3"><p>Eduard Julius Karow (u 1817—1874), Tartu ülikooli raamatukaupmees ja kirjastaja, Suurgildi oldermann, kommertsbürgermeister.</p></note> raamatukaupluses või Õpetatud Eesti Seltsis võiks ehk veel mõned eksemplarid seda saksakeelset tõlget leiduda, millest eraldi äratõmbed tehti. Säärane tõlke-eksemplar koos Helsingis<note place="end" n="4"><p>Tegelikult Kuopios 1862. a.</p></note> trükitud eestikeelse originaaliga võiks ehk hädapärast soovitud eesti-saksa väljaande aset täita. Teiste asjadega, millest ta kirjutab, ei ole mingit kiiret, nende peale võib sama hästi ka pärast tema tagasitulemist vastata. Vabandage lahkesti, et ma Teie koguni suure töökoorma juures Teid veel säärase ülesandega tülitan, kuid häda ei anna häbeneda! Tervitage Berliini professorit ja teatage temale, et ma juba viis nädalat tegeva elu valdkonnast välja olen tõrjutud. Nüüd aga elage hästi!</p>
<p>Südamliku tervitusega moondamata sõpruses</p>
<p>Teie</p>
<p>alandlik</p>
<p>Kreutzwald.</p>
<p>[Aadress ümbrikul:] Preili Lydia Jannsenile lahkesti kättetoimetamiseks Tartus.</p>
</body>