<?xml version="1.0" encoding="UTF-8"?>
<body>
<h2 author="KOIDULA" number="46">46. KOIDULA KREUTZWALDILE.</h2>
<source>EKM EKLA, f 63, m 1:2, l. 21</source>
<p><i>1. mail 1869.</i></p>
<p><i>Austatud isalik sõber! </i></p>
<p><i>Vana küllalt kuuldud sõna — tõde, et elu ja meie oma süda meiega mängivad nagu kass hiirepojaga, ei ole ma elades või ometi väga haruldaselt nii selgelt omalt poolt tunda saanud kui täna. Täna, kauem kui aasta pärast, seisan ma Viru laulikuga sealsamal paigal kui tutvustamise algusel: mõtted võitlevad teineteise vastu — kas ja mis pean ma Teile ütlema? Nädalad ja kuud seisavad meie viimase kokkutulemise vahel, mille mälestust kellegi aeg südamest ei jõua kustutada: teen ma ka õigust, teen ma targalt, kui ma uuesti, olgu ka vanema teadmisega, Teile kirjutan? Sest loast ei ole mul küllalt, mul seisis tänini veel kõvem lukk ees kui isa keeld: minu oma lapseliku tundmuse sund. Ma <u>oleksin</u> Teile hea meelega mõne korra jälle teadust andnud, ma <u>soovisin</u> seda iseeneses: sellepärast teadsin ma ka, et see soovimine <u>mitte</u> õige ei olnud, sellepärast jäin ma vait. Ma ei jõudnud mitte Teie viimaste sõnumikkude peale vastata, kui ma ka oleksin tohtinud, ma ei jõudnud mitte! Ma palun Teid, kui Teil sest austusest, mida enne minule jagasite, veel raasuke järel on, seda sõna mitte võõriti tähendada. Ma usun, niisuguseis asjus võib üksi naisterahvas naisterahva tundmusest õiget aru saada. Teie sugu mõõdab meie olemist tihti kas liig hinna üle või alla, meie ise üksi oskame teineteist kõige raskemini haavata, teineteise mõtteid ja aru põhjani noaga lahti seletada, ja läheb nuga kord terve liha sisse kõrvale, siis ei oska seda ükski muu nii väikeseks tähelepanemata igapäevaseks asjaks pidada kui meie naisterahvas ise. Teie, aus sõber, ei saanud võimalikult ehk mitte aru, miks ma nii kiusakas olin, nii tore ja sitke pakutud lepitusekätt mitte sedamaid vastu võtma, Teile mitte sel või teisel teel teadust andma minu elust ja olemisest — miks ei pidanud Teie seda mitte arvama? Kas ülekohus kõike kohust ei sureta? Ma ei <u>võinud</u> mitte! Iial, minu isalik sõber, ei saa Teie minu käest sõna või tegu soovima, mis mitte taeva päikese ja iseenese ees puhas ja õige ei ole nagu taevas! Ettevaatamata võisin ma olla, mõtlemata, rumal ehk sõnas ja jutus: mõte ja meel ei karda jumala ega inimese kohut! Mitte teiste keeld või käsk ei seo ega sunni mind nõnda kui minu oma südametunnistus. Kuida ja mis ka argus põues veel vastu võitleb: tänu, igavest tänu jumalale kõrges, et mul seda kohtumõistjat täna mitte karta ei ole! Sellega olgu aga nüüd ja igavesti sest asjast küllalt! Mina ei nõua mingit seletust Teie käest, mis "kõik" mulle avaldaks, mitte pisemat sõna, mis teistele kiituseks ei oleks, [ei] kellegi aru selle üle, mitte vähemat teadust, mis ühegi südamele, keda Teie kallistate, austuseks ei tuleks. Ma tean, kui valus see on inimestest pahasti mõtelda, kes enne meile austuseväärt ja kõrged näitasid. Igaühel tundmusel on ju ikka omajagu õigust maailmas ja "kes palju armastanud, sel antakse palju andeks". Tuletage seda meelde, aus isalik sõber, kui Teie nukker meel Teid vahel peaks vaevama ja valjuks tegema — teiste vastu — kui ma ka sündimist</i><note place="end" n="1"><p>s.o sündmust, juhtumit.</p></note><i> ennast ei või meelest unustada, inimesed oleme ju kõik, see on: eksijad teo ja mõtte järgi, ja seda tahan ka mina meelde tuletada, kui värin veel mõnikord ihust läbi tahab käia. Ma usun, meie kõik oleksime palju rahulikumad ja õnnelikumad maailmas, kui meie enam ja rutemini oskaksime andeks anda ja unustada. Ja süü, mis Teil õigust annab kaevata, ei ole Teie kohta peaaegu kellegi süü: tema põhi juba peaks Teid võima lepitada. Aga — andke andeks, et ma asjade külge julgen puudutada, mis sugugi minule korda ei lähe! Veel kord ütlen ja palun ma: mitte sõna enam selle asja üle! Oleksin <u>mina</u> targem olnud, siis oleks lugu meie vahel nüüd teine. Pühakirja sõna tarvitavast "ussikavalusest" on terve tõsi. Mina olin üksnes usaldav — olin rumal ja mõistmata — ma olen oma nuhtluse saanud selle eest, olgu sest küll! </i></p>
<p><i>Papa Kreutzwald, kas minu esimesed sõnad nii pika aja takka varsti sõitlemised peavad olema? Jajah, mul on puhas õigus käes! Kes on h[ärra] Schottile "Emajõe ööb[ikust]" jutustanud, kui ma ka õnnetumast "Ojamöldrist" täna veel pean kaebama, et vastu minu teadmist ja kindlat tahtmist minu nime alla sai? Või kas ma tõesti peaksin eksima ja nemad nii andeksandmata julged olnud minu nime ka kataloogi panna? Ma tahan homme veel järele kuulata, aga ma kardan, ma kardan, et Viru laulik siin suurem süüalune on kui h[ärra] Schwabe.</i><note place="end" n="2"><p>Andreas Johannes Schwabe (1810—1878), ametnik Tartus, 1861—1872 ka ÕESi raamatukoguhoidja; tema koostatud eesti raamatute kataloog: vt kiri 45, viide 2.</p></note><i> Seda teadku jumal, mis asja pärast nii targad ja kuulsad mehed võidu üht vaest tütarlast meelest suurelikuks ja upsakaks püüdvad ajada! Arvate Teie siis, austatud sõber, et see nii hoopis võimata lugu on? Kui asi Teil lõpetuseks toime läheb, siis ärge ajage süüd minu peale, kes Teid küllalt olen manitsenud. Aga ma pean siiski kõige uhkuse kõrval nimetama: üks asi on selle juures, mille poolest mind süda tihti nii raskesti piinab kui väheste muude asjade juures: oh kus on minu endine tundmata elu, minu vaikne tütarlapseseisus, millest ma elades ei arvanud lahkuda, kus ta on nüüd? Igaüks arvab mulle õige meelepäralist asja nimetavat, kui ta minu trükitud sulesünnitustest räägib või mind koguni "Koidula" nimetab</i><note place="end" n="3"><p>Kirjanikunime Koidula tarvitamiseks tegi ettepaneku Carl Robert Jakobson (vt J. V. Jannseni kiri C. R. Jakobsonile 20.02.1867. EKM EKLA, f 47; eestikeelses tõlkes: E. Kirj. XVIII (1924), lk 501—509). Esmakordselt kasutas seda luuletaja ise Eesti Postimehe Jututoas 1.03.1867, lk 36 kujul: L. K--d-la. Täielikult on nimi välja kirjutatud 1867. a oktoobris ilmunud Jakobsoni "Kooli lugemise raamatu" I osas. Vt ka järelsõna.</p></note><i> — ja mina, naeratage peale, armas isa, mina ei ole lapsest saadik midagi nii kahearuliseks asjaks ja põlatavaks loomaks pidanud kui üht naisterahvast, kes "siniseid sukki" kujub. Kas see imelik ei ole, et just mina nii vara juba seda ametit pidanud õppima? Tõesti, ma olen palju enam, palju rohkem tänu ja au selle eest saanud kui tuhat teist oma töö algusel, olen seda sealt saanud, kust minu hing seda iial ei julgenud loota ega oodata! Kui aga ükski ei teaks, kes ma õieti olen ja kust mind leida, oh, austatud sõber, uskuge, see oleks mulle tuhat, tuhat korda enam meelepärast kui praegune järg.</i> Emantsipatsiooniga, loomulikust sfäärist väljaastumisega pole midagi peale hakata, ah papa, mitte midagi! Seda märgatakse alles siis, kui õnnetuseks sellest harjunud sfäärist lahutatud ollakse.</p>
<p>Palun, papa, ütelge härra Schottile palju tänu tema heldete sõnade eest minu nõrkade sulesünnituste kohta, üksnes, papa, Teie ei tohi unustada lisamast, <u>väga selgesti</u> lisamast, mis mõju Teil endal minu sellepoolse harimise peale olnud, eks? Nimetage härrale tingimata Teie enda kiiduväärt osa selle juures, kas kuulete, papa, muidu — teen mina seda! Ma tean, see on tema poolt armuheitva meele näitamine, sest Teile olen ma ometi veel väga vähe au teinud, neis asjades pole midagi iseäralikku, ma ei saa aru, mispärast neist nii palju kõla tehakse. Vorm on <u>väga</u> puudulik ja sisu pole ometi hoopiski mitte haruldane. Sellesarnalist on teistes keeltes, jah, meie omagi rahvakeeles nii sagedasti produtseeritud, küllalt tihti palju paremat ja täiuslikumat. Mis on siis see, mis siin nii elavalt silma paistab? Ma ei saa sellest aru ja seni, kui Teie seda mulle selgelt ja arusaadavalt kätte ei näita, luban endale väga alandlikke, aga väga kindlaid kahtlemisi nende keskpäraste sünnituste väärtuses. Kõik, mis ma teha võin, on seda kiitust, nii palju kui aeg ja asjalood lubavad, vähemalt mõnel määral ära teenida püüda — tõesti, papa, rohkem ei või Teie nõuda. Ütelge seda härrale, keda ma, isiklikult teda tundmata, austan ja kõrgeks pean, ja kuulge, papakene, ärge rääkige minust temale enam nii ette pähe võetud lahkusega — "Allens nach Verdienst u[nd] Würdigkeit", ütleb Fritz Reuter.<note place="end" n="4"><p>Fritz (Heinrich Ludwig Christian Friedrich) Reuter (1810–1874), Põhja-Saksamaalt pärit kirjanik, alamsaksakeelse kirjanduse rajaja. Tõlkes: Igaühele tema teenete ja väärtolemise kohaselt.</p></note></p>
<p><i>Ja nüüd tagasi emakeele juurde. Praegu nimetatud aja ja asjaloo poolest on mul midagi ütelda, mis Teie soovimistega "Emajõe ö[öbiku]" "lisanduse kasvatamise" pärast mitte väga kokku ei taha sündida. Kui minule Viru laulik ütleb, et tal kibedat tööd olnud möödaläinud kuudel — oh, uskuge, ma ei ole mitte seista saanud, ei puhatagi, ma olen nagu sulane adra taga või õiguse pärast nagu elajas adra ees selle aja tööd pidanud tegema: leivamure suretab kõik pehmemad mõtted peas peaaegu sootumaks ära. Teie annate mulle nõu Jututoa toimetamist käest ära visata? Aus sõber: ja teised lehed? Kes neid peab kirjutama, talitama, aru</i><note place="end" n="5"><p>s.o arveid.</p></note><i> pidama, kirjavahetusi toimetama, tellimisi vastu võtma etc. etc. etc. Meie lehtede toimetamine üksi annaks ühele kontorile tööd küllalt. Aga nii sõge kui tänavu ei ole lugu veel elades olnud, nii raskeks ei ole mulle töö iial läinud, enne iial nii suureks ega laialiseks. Nüüd on Põllumees</i><note place="end" n="6"><p>Ajakirja Eesti Põllomees Kõige Eesti Põllomeestele (ilmus 1869—1889) kuus esimest numbrit ilmusid Liivimaa Keiserliku Üldkasuliku ja Majandusliku Seltsi ajakirja Baltische Wochenschrift lisana Jannseni toimetusel, 7. numbrist peale aga (kuni 1880. a) Eesti Postimehe lisalehena Jannseni väljaandel ja toimetusel.</p></note><i> ka veel meie käes ja Misjonäri</i><note place="end" n="7"><p>Vt kiri 21, viide 6. 1869. a oli Misjonäri toimetaja Carl Hohlfeld (1842—1919), kes õppis 1863—1867 Tartu ülikoolis usuteadust ja oli hiljem koduõpetaja.</p></note><i> kirjutaja ei muretse muud kui manuskripti: kõik vigade parandamine ja muu talitus jääb siiski meile. Kui ma ühegi nädala nii südamest puhata saaksin, et see piinav rinnavalu järele annaks! Nüüd veel nooditrüki ja parandamise ja saatmisega nädalate kaupa jännata ja kõik need valmistamised peo vastu,</i><note place="end" n="8"><p>Kõne on I üldlaulupeo korraldamise eeltöödest.</p></note><i> mis aja ja jõu viimse piisani ära kurnavad. Ja siis veel, kui asi õige hulluks läheb, sõnu siit- ja sealtpoolt, ei mitte õige küllalt ega — — — andke andeks! Ma ei tahtnud tõesti mitte kaevata, aga ma näen, et ma palju enam olen ütelnud, kui mul nõu oli ütelda! Aus isalik sõber, ärge mind väga suureliseks pidage ega tööpõlgajaks, ma ei kaeba muidu mitte teiste vastu; ma ei tea isegi, kuida mulle nõnda sõnad sulge tulnud ja kõik kirja ümber kirjutada, seda mu rinnavalu ei luba! Aga ärge ka minu sõnu imeks pange, kui ma nimetan: laulikust ei ole Teie koolilapse küljes viimasel poolel aastal peaaegu midagi leida olnud. Päev-päevalt istun ma isa töös ja kõik minu tuttavad peavad mind kas uhkeks või laisaks: ma ei saa kuude kaupa nendega mujal kokku kui minu kodu, külasseminemine on ammu ununud asi. Jajah, kui selle juures veel suurt kasu näha oleks, aga — jumaluke! </i></p>
<p><i>Mis ma Teid kauemini oma lobisemisega pean vaevama? Mu rind valutab ja ma pean mõneks minutiks aeda jooksma kevadist õhku jooma! Austatud armas isa, ma olen Teiega jutustanud — ma kardan, jälle ilma suuremat ette vaatamata — unustage kõik need kaebused ära! Kui ma natuke paremaks saan, küll siis ka minu mõtted jälle lahkemaks lähevad. Ka Teie ei ole mitte ikka terve olnud, mitte alati lahke ja heatujuline. Loodame suvest rõõmu ja kergitust talve maru ja vaeva ette! Jumal kaitsegu Teid! </i></p>
<p><i>Lydia. </i></p>
<p><i>Issand! Ja ma ei ole Teid veel mitte <u>ühe</u> sõnaga tänanud raamatu eest, mida ikka, ikka viibisin tagasi saatmast? Kas Teie väga pahane olite selle üle? Ma ei raatsinud teda käest ära anda. Tapelge minuga hästi! Olge tuhandeks terve! —</i></p>
<p><i>L. </i></p>
<p><i>Kas Teie arvate, et minu kirjad Teie kätte saavad ulatama, kui neid posti üle läkitan?</i> Andke andeks, ma ei <u>või</u> H. L[aakma]nni vahetalitust vastu võtta,<note place="end" n="9"><p>Vrd kiri 44.</p></note> ma ei <u>või</u> mitte, minu tundmus ei luba seda.</p>
</body>