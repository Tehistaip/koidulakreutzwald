<?xml version="1.0" encoding="UTF-8"?>
<body>
<h2 author="KREUTZWALD" number="30">30. KREUTZWALD KOIDULALE.</h2>
<source>EKM EKLA, f 59, m 1:6, l. 16</source>
<p><i>Võrul, 27. mail 1868. </i></p>
<p><i>Armas Lydia! </i></p>
<p><i>Esimene laupäeva hommikul kiirusel ja võõral keelel kokkusobitatud leht oli saatmata jäänud, sest et voorimees, kes sel päeval Tartu lubanud minna, siia ei tulnud. Lõunal koju tulles leidsin Teie epistlid 23. ja 24. selle kuu päevast ees ja tänan Teid Teie lahkuse eest, miska kibedama töö vahel ikka nii palju kasinat aega varastate, et mulle igatsuse kustutuseks elutähte jõuate anda. Suurt rõõmu valmistas mulle Teie naljaline tuju, mis sel puhul — kui kogemata — paberi pealt minu silma puutus. Saagu Vanataat ka edaspidi säherdusi silmapilkusid Teile kinkima, mis selget tunnistust annavad, et töökoorem ja eluraskus noort südant enda jalgade alla ei jõua sõtkuda, vaid kui kammits vaevalt jala ümbert pääsnud, jalg sedamaid kõpsama läheb! — </i></p>
<p><i>Teie räägitud õnnetus, misläbi minu viimase sõnumiku ligidus Teile pisemat märku ei jõudnud anda, tunnistab jälle (kui ehk oleks võinud selle poolest kahevahel olla?), et elektri-patarei selle sees väga nõder olnud, muidu [oleks] võinud paberileht ometigi natuke kribiseda; aga kus tulekibet ei ela, kes sealt lõket võib puhuda! Loomuliku seaduse vastu ei jõua kõige tugevam tahtmine midagi teha. Oberon ja tema Titania,</i> haldjariigi valitsejad, <i>seisavad praegu minust natuke kaugel, kus igal ööl Koit oma Hämarikul nii lahkelt kätt pigistab, et ööbik Vanaisa sõrme peal nende õnne üle hõiskab! Oh elukevade, miks ei ole sul kui [iga-]aastasel seda õnne, et ikka aeg-ajalt võiksid tagasi tulla! Ulataks praegune soovi[mi]se ohkamine W. Schotti kõrva, siis hakkaks ta jälle naeratama, et eestlane möödanikku kahetseb, kus soomlane praeguse olemisega lepib.</i><note place="end" n="1"><p>Eestlase ja soomlase meelelaadi erinevusi võrdleb Schott oma uurimuses "Kalevipoja" kohta "Die Estnischen Sagen vom Kalewi-Poeg". Berlin, 1863, lk 417—718.</p></note><i> Minugipärast, külgesündinud vigadest ei ole surelikul siinpool hauda pääsmise lootust. Teie "Blumbergi härra" sünnitab mulle parajasti mõtte, kas ei peaks mõnusam olema, kui meie ka ses tükis soomlaste rikkusest laenama läheksime ja edaspidi pruugiks võtaksime rääkida ja kirjutada: härra Blumberg, härra Baumbach jne. Mis Teie sest uuendamisest arvate? — "Härra" ette panna ja nimi muutmata jätta oleks vististi loomulikum, nõnda kui härra kuberner, härra koolmeister, härra kohtunik etc. etc. Asi oleks esiotsa kui nalja pärast katsetööks ette võtta, kuni sellest viimaks tõsi tuleks. Niisamuti on meie issand, isand ja härra tõtelikumalt, kui kiriklik õpetus näitab, <u>üks</u>ainus <u>kolm</u>, millel esimesel sünnitusel vist "isand" põhjuseks olnud, mille sakslaste kange keelemurre kantsli peal "issandaks" [moondas], kuni rahvas tagajärele niisama hakkas rääkima, et ilmlikule ja taevalikule isandale vahesein sünnitati ja viimaks maapealsetele kõrgematele isandatele "härra" nimi pandi. Loomulikul viisil peaksid kõik kolm jälle ühte sulatatud saama ja kas "härra" või "isand" valitsejaks jääma. Saksa, soome ja teiste rahvaste järgi näitab mõnusam "härra" trooni peale tõsta, sest kui meie kingsepad, rätsepad </i>etc.<i> kõrgemale tõusevad, siis ei või sellest iial seda kära üles tulla [nagu siis], kui "härra" ennast isandaks peaks alandama. "Härra" jumal taevas, maa peal "härra" kuningas, "härra" mõisnik, "härra" rätsepmeister etc. Härra nime taha panna on juba sellepärast kõlvatu, et meie teisiti ütleme kui tahtsime, sest v[on] Krüdeneri härra või paruni härra ei too ümbertõlgitult mitte</i> Herr v[on] Kr[üdener] <i>ja</i> Herr Baron<i>, vaid</i> von Kr[üdeners] Herr <i>ja</i> des Barons Herr<i>, mis avalik</i> mõttetus <i>on. Peaks mõningatel meelt vastu olema nõnda ühel kammil endid sugeda lasta, noh, minupärast võiksime seal "suur", "keskmine" ja väike või "pisuke" härra pealekauba anda, kuni igamees omaga saaks leppima! — — </i></p>
<p><i>Lahkume keelesegaduse teelt ja lähme Teie armsale lehele tagasi, mille kohta niipalju lubage nimetada, et "haigusevimmalikust" pisemat pattu Teie ega Teie sõnade kohta ei mõistetud, vaid sellega üksnes tahtsin tähendada, kuida Teie käekiri seda mulle oli tunnistanud.</i> "Ülearu tundlikkust" polnud seal sugugi märgata. Teie armastusväärsed vabandamised olid täiesti asjatud. <i>— Mis Teie <u>teisest</u> süüst nimetate, kardan ma, et selle punkti üle meil ehk veel palju sõnade sõda võiks tulla, ilma et meie ühemeeleliseks võiksime saada. Jäägu parem asi esiotsa nõnda, et Teie käele-suuandmise <u>poolt</u> ja mina selle <u>vastu</u> jään, ometigi nõnda, et sellepärast meie vahel vaenu ei tohi tõusta. Võtame siin Inglismaa parlamendi liikmed eeskujuks ja räägime, kui kõige kibedamat tõtt üle ja üle pipardatult anname, ikka:</i> "minu väga auväärt sõber!" — <i>Niisugune õpetuse ja harimise läbi sünnitatud viis võib küll — </i>harjumuseks, kuid mitte iialgi teiseks loomuseks saada. Sedavärki arvamine oleks loomuse <u>laimamine</u>. <i>Kui viimane ennast igakord nõnda saaks ilmutama, kuida südame tundmus teda tegema kihutab, siis ei saaks maa peal särjesapiga ületõmmatud raha kuskil pikemalt liikuma, vaid aga selge hõbe ja kuld.</i> Aga just see nõndanimetatud haritud seisus (väärharitud oleks küll õigem!) on säärase valerahaga harjunud, mispärast <i>— üksnes veel loomuse lapsed siin ja seal tõsist raha oma kukrus kannavad. — Et saadetud</i> "Religion" <i>Teile juba lapsepõlvest natuke tuttavaks saanud, teeb mulle niikaugelt kahetsust, kui selle läbi rõõm</i> lugemisvarast <i>aga poolik saab olema. Minu arvates näitab raamat seda väärt, et seda ka kaks korda lugeda võib. — Teie "hirmu ja kartuse" pärast, mis — kuida ütlete — tagajärel Teile südamevalu teeb, kui mulle olite kirjutanud, võin ma Teid trööstida!</i> <u>Teie</u> sõnade valestimõistmist ei või minu juures ette tulla, see kihisev allikas, kust need välja voolavad, on "austus", ja olgu see ära teenitud või teenimata, naisterahva süda ei tee siin ühtki vahet, jah, ta võib viimati koguni nõnda kaugele minna, et vaevalt hõõguvas rasvaküünla kumamises hiilgavat tähte arvab nägevat, <i>aga see on igakord silmapettus! — Teie sõnu, armas Lydia, teisiti vastu võtta kui paberi peal seisavad, ei ole mul võimalik, sest ma arvan Teid paremini tundvat, kui Teie iseennast tunnete ja ka siin jälle avalikult üles tunnistate:</i> "Vähenõudlikkusest ei tule tühjagi!" <i>Ärge pange pahaks, kui ütlemist valeks nimetan. —</i> Teie olete vähenõudlikum, kui ise arvate, mida ma ka hõlpsasti võiksin tõendada, kui selleks ainult aega jätkuks. <i>— Ettepeetud nõu järgi pidid mõlemad viimased lehed vastust saama, aga aeg lõpeb käest enne, kui nii kaugele jõuaksin. Võtke siin lõpetades minu südamlikku tänu ja andke ka oma papale tänu kõige hea tahtmise ja vaevamiste eest, mis Teie mõlemad meie Veske pärast olete näinud. Minu siiapäevani mitmete uste külge koputamised ei ole enam vastukostmise häälitsemisi toonud kui Blumbergilt, Schiefnerilt ja Teilt! Küllap saame aegamööda näha, kas igalt poolt kuulsa professor K[öleri] viisil — vaikusega vastatakse või kas võtab mõni vaevaks sulega oma <u>ei</u> kuulutada. Saab Vanaisa meie ettevõtmist omalt poolt õnnistama, siis võiksid aegamööda ikka mõned rublad kokku tulla, misläbi meie suguvennal võimalik oleks pikemalt oma vaimu Leipzigi õpetuse piimaga kosutada. Vekslit läkitades palusin ühtlasi professor Brockhausi selle üle valvata, et V[eske] oma aega üksnes selleks tarvitaks, kõike puudulist, mida esimene õpetus ei jõudnud anda, võimalikult täita ega midagi kõrvalist tööd kalli aja raiskamiseks ette võtta. Kuida Teie Leipzigi kirjadest olete kuulnud, näib mõlemal kirjasaatjal meie Veske peale palju lootust rajatud olevat, lasku jumal seda tõeks tõusta! Teie Teid austaja ja kallistaja</i></p>
<p><i>vana sõber</i></p>
<p><i>Kreutzwald. </i></p>
<p><i>28. mail 1868. </i></p>
<p><i>Rahulise hommikutunni rüpes, armas Lydia, lisan veel paar sõna Teie viimasele epistlile vastuseks. — Teie kutsute Viru laulikut kohtu ette, minugipärast: Siin seisab mees Teie ees, ja kuida näete — vabisemata, sest teda tema südametunnistus arvatud süü pärast hukka ei mõista. —</i> "See imelik koht kirjas", mu armas laps, ei paistaks Teile sugugi imelik, kui Te vaevaks võtate meelde tuletada, et Teie <i>Viru laulik</i> oma südant mingiks mõrtsukate peidu-urkaks ei tee, vaid kõik otsekoheselt välja ütleb, mis ta mõtleb. <i>Meie võime kui nõdrad inimesed oma arvamistes mitu korda eksida ja ma saaksin Teid tõesti tänama, kui vaevaks võtaksite mind siin ja seal õigele rajale juhatada, kui teelt metsa olin läinud. Aga mis mina Teie kohta olin kirjutanud, seisis väga kaugel sellest, mida suud mööda rääkimiseks nimetatakse:</i> mis mina oma otsuses ütlesin, seda mõtlesin ma päris tõsiselt. Ma ei rääkinud Teist sugugi mitte suurema kiitusega, kui Teie seda "ära olete teeninud". Olgu see Teile rahustuseks. Kas lubate mul sel puhul meelde tuletada, mis Teie ükskord sarnasel korral ütlesite? — Kas pean Teile neid sõnu kordama? Ma ei tee seda. Teie talent annab mulle õiguse selle peale suuri lootusi rajada. Nõnda nt olete Teie mulle hiljuti kättesaadetud uutes lauludes, mida ma lähemal ajal pikemalt arutada tahan, üsna ilusaid edusammusid teinud ja seega mulle tõenduse kätte andnud, et niisugune püüdmine ka ilusat vilja kannab. — Teie suure tagasihoidlikkuse juures ei võinud Teile muidugi mõista meeltmööda olla ennast sedaviisi suu sisse kiita lasta, ses tükis pole aga minul pisematki süüd, — minu sõnad polnud ju selleks määratud, et neid Teile pidi korratama. — Uskuge mind, mu armas laps, minu sõnad lähevad täide, kuigi mina seda aega enam ei näe, aga <i>— minu silmad olid ometigi selle päeva koidu tõusmist näinud! — </i></p>
<p><i>Oleksin ma teisiti kirjutanud, siis võiks mind maailm ükskord minu enese kui ka Teie vastu valelikuks sõimata. — — Nii väga ma seda ka kahetseksin, kui midagi Teile vastumeelt teen, niisama vähe on mul võimalik Teie üle teisiti rääkida, kui ma mõtlen. Sellepärast ei tohi ma mitte lubada igakord nõnda oma suud luku taga hoida, et sealt midagi välja ei peaks tulema, mis <u>tõtt</u> mööda Teie kohta ulatab.</i></p>
<p>Muuseas annan ma enda täiesti Teie armu või hirmu alla ja rõõmustan ainult seeüle, et mul korda läks Teie avaldatud soovimist nii pikalt täita, et need read just ümberkolimise ajal Teie kätte jõuda tohiksid. Kuigi need ehk oodatud "kosutust" ei too, siis vähemalt ometi uut kinnitust, et sõbralik vahekord muudetud eluruumist hoolimata ikkagi muutmatuks jääb. Kas pole tõsi, armas Lydia? — Oh, kui ma ometi näha võiksin, kas läbi tusapilvede päikesepaisteline rõõmsam[?] silmavaade särama ei löö? Elage hästi! Sõbralikke tervitusi kõigile Teie armsatele.</p>
<p>Teie</p>
<p>Teid tõsiselt austaja ja armastaja</p>
<p>Kreutzwald.</p>
<p>Katsuge, kuidas Te nende lehtedega toime tulete, läbilugemiseks pole mul paraku enam aega! —</p>
</body>