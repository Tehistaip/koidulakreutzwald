<?xml version="1.0" encoding="UTF-8"?>
<body>
<h2 author="KREUTZWALD" number="49">49. KREUTZWALD KOIDULALE.</h2>
<source>EKM EKLA, f 59, m 1:6, l. 27</source>
<p>[7. juulil — 10. augustil 1869.]</p>
<p>Ei tea tõesti, mu armas laps, kust otsast mul täna kõige sündsam oleks alustada, kas hakatusest või lõpust? Viimases on vähemalt tükk tõtt, sellepärast laske mind siitkohalt lõngaotsa kokku sõlmida. Minu meelespidamine on tõepoolest nõnda vilets, et mitte üksnes Teie, vaid ka paljud teised täie õigusega selle puuduse üle nurinat võivad tõsta, ometigi on mulle sedapuhku pisukeseks troostiks, et ma <u>Teie</u> sellekohase kaebuse tagasi saan lükata. Kui ma Teie omandust siiamaani kinni pidasin, siis oli mälu sealjuures küll pisem süüdlane kui süda, mis varandusest lahkuda ei raatsinud. Naeratage pealegi või naerge minu pärast laginal selle ülestunnistuse puhul, kui ma Teile ütlen, et need siiajäänud lehed mulle tumedatel tusatundidel üsna tihti troostiks olid, kui pika, pika aja vältel ühtki teadust Teie poolt minu juurde ei ulatanud. Nõndasamuti on ka Teie teine nool märgist kaugelt mööda lennanud, kui Teie tõesti arvate, nagu oleks mul selle jaoks tarvis enne Teie vanu kirjasid sirvida, et nende sisu teada saada. Mis seal seisab, seda on minu vana mälu oma nõtruse kiuste veel kaunikese selgusega kinni pidanud. Kui mitte käesoleva kirjaga, siis kindlasti lähemal võimalusel peate Teie oma lehed jälle tagasi saama, mille sisu ma peaaegu sõna-sõnalt peast võin korrata. — Ühtlasi tahan siis ka püüda, nii pikalt kui see nõdra inimese võimuses seisab, Teile edaspidi <u>vähem</u> "etteheitmisi" ja sagedamini "lahkeid sõnu" saata. Mingu nüüd lugu ses tükis kuidas tahes, minu <u>heaks</u> lapseks jääte Teie ikkagi, kuigi tütrekese punane hari juba vitsale vastu hakkab tõrkuma! Kas Te minu viimases kirjas tõepoolest nõnda palju tõreleda saite või seal mõndagi suurekstegeva klaasi läbi lugesite, seda teadku taevas, minule vähemalt jääb <u>see</u> troost, et manitsemine tuli armastavast isasüdamest, mis sealjuures ehk veel kibedamini nuttis kui laps ise, kellele vitsa tuli väänata. Läksin ma aga oma sõgedas õhinas liiale, siis palun nuhtluse ülemäära-osa lahkesti vabandada võtta! — Kas tõesti olid "vanad ajad" nõnda <u>barbaarsed</u>, et Teie "iga Võrult tulnud kirja ainult värisedes" avama pidite? Olen ma siis just nimelt <u>Teie</u> vastu alati see müristaja Jupiter olnud, kes iganes teisiti ei rääkinud kui üksnes vihaselt ja oma kärkimisega mitte ainult Olümpose, vaid kogu ilmamaa värisema pani?! — Ma tahan püüda harjutamise teel säärasest äkilisest vihast aegamööda lahti saada ja kui mu viimasedki mürgihambad lõpuks ära on murdunud, küllap siis võiksite korraks veel selle rõõmu osaliseks saada, et mind vagura lambana oma jalgade ees näete, see tähendab muidugi säärasel korral, kui mul suu juba varem mulda täis ei ole. Ilma eelarvamisteta vanainimesele pole surnuaias ega surmas midagi kohutavat, mina näen neis mõlemates ainult õnnelikku puhkamist elurahmelduste järele. Ei siis ole hommikuti enam seda igavest häda ülestõusmisega, kus nii heameelega veel magada tahaks. Nooruses pakub elu meile koguni palju, kui seal ehk midagi puudu jääb, siis toob täiendust lootus, mis kõigi pettumuste peale vaatamata ometi vankuma ei löö. Vanadus aga ei looda enam midagi, ei usu midagi ja on enam või vähem kõige vastu umbusklik. Kuid milleks need ärakulunud mõttemõlgutused? See oli küll hoopis teine teema, mis siin käsile pidi võetama. Seesinane mõju, mida mina tühipaljas Teie laulikuks kasvamise peale olevat avaldanud, oli kindlasti just niisama suur nagu meie vanal organistil Sieberil, kes omal ajal Krümmeri asutuses<note place="end" n="1"><p>Krümmeri erakool-kasvatusasutus töötas Võrus 1830.—1840. aastail Heinrich Krümmeri (1796—1873) juhatusel, läks hiljem teiste omanikkude kätte ja lõpetas tegevuse 1860. aastail. Kr. oli selle kasvatusasutuse arst; vrd ka Kirjavahetus III, lk 461.</p></note> algset sõrmeseadmist ja noote kätte pidi õpetama. Kui arvukate õpilaste hulgast mõni hiljem tubliks mängijaks sai, ütles S[ieber] alati koguni iseteadlikult: tema on <u>minu</u> õpilane! Tänini pole mina küll veel säärase edevuseastmeni jõudnud, et ma nagu oma käega istutatud põllult neid kõige paremaid vilju tahaksin noppida, mis Looja ise külvanud ja teised aednikud üles kasvatanud. Vanaisa võtku mind ka edaspidi säherduse upsakuse eest hoida!</p>
<p>10. augustil 1869.</p>
<p>Nõnda kaugele olin ma viie nädala eest oma kirjaga jõudnud, kui mingi takistus vahele tuli ja pikemalt jätkata ei lubanud. Pärastpoole oli aga maja ühtsoodu inimesi täis ega olnud enam võimalik ühtki rahulikku silmapilku näpistada. Kui viimaks igatsetud rahu kätte jõudis, ütles omakorda vana keha teenistuse üles. Sedapuhku on tervis küll jälle kõbusam, kuid roidumus ikka veel nõnda suur, et esialgu nõuks võetud põhjalik kirjutamine vähemalt täna korda ei lähe. Teie eksite rängasti, kui tõsiselt arvate, nagu oleksin mina laulupeol oma puudumisega meelega hiilata tahtnud. Kas olete minu eelmise kinnituse unustanud, kuidas ma kuni viimase silmapilguni sõitmise plaane sepitsesin, mis aga minust paratamata põhjustel täide viimata jäid? Tagantjärgi tänasin taevast, et lugu nõnda läks, sest 19. juunil, teisel pidupäeval, tuli siia tervishoiuinspektor<note place="end" n="2"><p>Theodor Reinhold Irmer (1814—1874), arst Riias; Liivimaa tervishoiuinspektor 1855.—1873. a.</p></note> revideerima; see oleks küll tore sissekukkumine olnud, kui ma ilma loata minema oleksin sõitnud. Oli see nüüd rumalus või kellegi paha nali, et minu nimi Dörptsche Zeitungis sissesõitnud võõraste nimekirjas seisis, seda ma ei tea, küll aga oleks võinud seesinane lugu mulle hiljem paljugi pahandust kaela tõmmata, kui kõrge ülemus oma silmaga poleks näinud, et siin eksitusega tegemist oli. Õnneks tuli ta otse Tartust ja oli seal minu nime lugenud, mispärast ta imestus sugugi väike polnud, kui mind endistviisi eest leidis. Ekstsellents oli laulupeo esimese päeva kaasa teinud, vaimulikku kontserti ja kõnesid kuulanud, kiitis väga kõige kordaminekut ega väsinud ikka ja uuesti kinnitamast, kuidas "eestlased" tema kõige julgemadki ootused üle olevat trumbanud. Tema olevat välismaal mitmeidki suuri laulupidusid näinud, ükski aga polevat temale rohkem meeldinud ega sügavamat mõju järele jätnud kui eestlaste juubelipidu Tartus. Kahetseda tulevat ainult seda, et tema umbkeelsuse tõttu kõnedest midagi aru polevat saanud ja tal kaaslaseks nõnda puudulik tõlk olnud, kes vaevalt suutnud kokkuvõtlikku sisu edasi anda. Iseäranis mõjuv olnud piduliste rongkäik, pidurõõm ja päeva tähtsus paistnud selgesti igaühe näost välja, kusjuures võib-olla esimest korda ka pisut rahvusetundmust märgata olnud. "Missugust tulevikku," — lisas jutustaja juurde, — "võiks küll sääraselt rahvalt oodata, kui ta õiget juhatamist saaks." — Mehe niisama lugupidamisväärt kui ka õiglane iseloom oli mulle kõige paremaks pandiks, et neid asju minule mitte suud mööda meelituseks ei räägitud, vaid et ta ka tõesti nõnda mõtles, sest Tartus ja pärastpoole Riias oli ta seda niisamasuguse soojusega kõnelenud. Kahe päeva pärast tuli Blumberg, leidis mind tõbisena voodis, pidi aga sellest hoolimata nagu pigistatud sidrun kõik oma sisseimetud pidumahla viimse piisani kätte andma! Hilisemad ajalehesõnumid ei toonud mulle sellepärast enam midagi uut, ometigi sai kõik koguni hoolikalt ja rahulolemisega läbi loetud, välja arvatud viimane kirjutis <i>Postimehes</i>, mis oma ebakõladega kõik minu pidurõõmu ära rikkus, nõnda et ma teisiti ei saa ja lähemal ajal selle peale vastata võtan.<note place="end" n="3"><p>Kuida oli eesti rahva 50-aastane laulupidu Tartus? VI. Vana eesti abielupaar. — E. Post. 6.08.1869, lk 113—114, milles Kr. nägi ühelt poolt liigset tsaaritruudust ja sõbrustamist slavofiilide venestamissuunaga, teiselt poolt baltisaksa aadli ajaloolise osa moonutamist seoses eestlaste pärisorjuse tekkimise ja kaotamisega. Vrd ka Kirjavahetus IV, lk 205. — Kr-i vastust Eesti Postimees ei avaldanud, vrd kiri 51.</p></note>  Mis saatanlik vägi pidi küll muidu nii taktitundelise ja ettevaatliku kirjutaja sulge juhtima, et ta 1) tõtt moonutab ja 2) seeläbi verivaenlasele sõjariista kätte annab, miska meile veel sügavamaid haavu lüüa. Või kas ei ole vanemast ja kõige uuemast ajaloost saadud elutarkus meile ses tükis küllaldast selgust andnud, missugust vilja meile moskoviitide sõprus on kandnud?! — — Kas oli eestlane 50, 100 või 600 aasta eest kunagi selle maa <u>peremees</u> olnud, mis temalt pärisorjuse kaotamisega võidi ära röövida? Vaadake, palun, ometi meie ajalooraamatutesse! Ainult mõne väeti lapse, mitte aga ühegi mehe puhul tohiks niivõrd primitiivsete seisupaikade peale kannatlikult läbi sõrmede vaadata. — On ju võimalik, et eestlane <i>Kalevipoja</i> päevil maa piiramatu õigusega pärisperemees oli, kuna ta aga juba esimeste sakslaste siiatulemise ajal venelastele maksusid pidi maksma.<note place="end" n="4"><p>Teadaolevalt on esiaja lõpul elanikkonnalt makse kogutud üksnes andami tasumiseks vaenlastele, sh linnuse piiramise korral. Nt Otepää linnus maksis 1212. aastal vene vägedele 400 marka, Varbola linnus 700 marka. — Eesti ajalugu. I, Eesti esiaeg. Tartu, 2020, lk 410.</p></note> Või kas isiklik priius ei olnudki heategu, mis orjale võimaluse andis takistamatult säärase isanda juurest ära minna, kes temale põrgu liialt kuumaks kütnud, ja siis oma tahtmist mööda teist paremat isandat otsida? Mina olen selle aja ise kaasa elanud ja võin järelikult neist asjust ka pisut pikemalt rääkida kui meie kollanokad, kes küll pahatihti suu täis võtavad, seejuures aga apostli sõna unustavad: "teevad seda aga ilma mõistmata!"<note place="end" n="5"><p>Originaalis: <i>Viele thun’s mit Unverstand</i> — viide apostel Pauluse sõnadele Rm 10:2, praeguses tõlkes "Ma tunnistan neile, et neil on indu Jumala suhtes, kuid mitte tunnetuse kohaselt."</p></note> Mispärast meelega riidu külvata, kui meil rahu nii hädapärast tarvis on ja kõik mõistlikud inimesed ühendatud jõul sinnapoole peaksid püüdma, et külgesündinud või päritud vihavaenu lepitada! — Vabandage seda pikka südamepuistamist, ma ei saa seal midagi parata, see asi on mind liiga raskesti ärritanud. — Kui ma kindlasti teaksin, et suurem osa peokülalisi säärase vildaka mõistmisega päri oli, nagu seda <i>Postimees</i> kuuldavale tõi, siis tänaksin küll jumalat, et mina sellest peost osa <u>ei</u> võtnud.</p>
<p>Et nüüd siit troostitu lagendiku pealt jälle lahkematele luhtadele põigata, lisan siia üht-teist Schotti viimasest kirjast juurde. Tõenäolikult olete juba Magazin für die Lit[eratur] des Auslandes 24. numbris tema arvustust Teie "Emajõe ööbiku" kohta lugenud.<note place="end" n="6"><p>Schotti arvustus "Die Nachtigall vom Embach" ("Emajõe ööbik") ilmus ajakirjas Magazin für die Litteratur des Auslandes 1869, lk 304—305; sealsamas leiduvad ka Schotti tõlgitud Koidula luuletused: "Emajõe kaldal", "Ja õues on kevade", "Nad on mu armukest pannud", "Küll tahaks nad sind heita" ja "Su priiust olid matnud".</p></note> Seda kirjutist pole ma tänini veel näinud, tean sellest ainult Schotti viimase kirja põhjal.<note place="end" n="7"><p>Schotti kiri Kr-le 13.08.1869, vt M. Lepik, W. Schotti kirjad Kreutzwaldile. — Paar sammukest II (1961), lk 319–320.</p></note> Tuleval või ületuleval nädalal loodan selle Magazin'i Tartust saada. Ärge nüüd punastage, kui ma Teile ütlen, et Schott <u>Teid</u> — "<u>meie</u> geniaalseks nooreks sõbrannaks" nimetab, sedamööda siis küllalt selge tunnistus käes, kui palju Teil <u>vanade</u> juures õnne on! Edasi öeldakse: "Armastusväärse poetessi vähenõudlikkus taganeb muuseas niivõrd kaugele üle lubatud minimaalsegi enesetunde piiri, et temale endale küll meie Fritz Reuteri ütlust: "Allens nach Verdienst und Würdigkeit!" vastupidises tähenduses meelde tohiks tuletada.<note place="end" n="8"><p>Vt kiri 46, viide 4.</p></note> Kui kütkestav on nt "Emajõe ööbikus" nii mõnigi asi, mida ma tõlkima ei söanda hakata, et seda mitte ära rikkuda! Juba <u>ainuüksi</u> luuletus <i>"Neiu kanga juures"</i> annab tunnistust haruldasest anderikkusest. Kui meie Magazin des Auslandes Teie juurde peaks jõudma, siis palun korraks neid tõlkeproove <u>nuusutada</u>, kus mina selle imekauni pärja üksikuid õisi saksa keeles järele aimata püüdsin, ja mulle siis otsekoheselt öelda, kas neile veel pisutki algteksti lillelõhna külge on jäänud. Riimitürannia sunnib pahatihti sisu täpipealsusest mõnevõrra kõrvale kalduma. Luuletuses <i>"Su priiust olid matnud"</i> jätsin ma neljanda stroofi ära, mis mulle teistega võrreldes pisut jõuetu ja kirikulaulu-värki näikse olevat. Teil on <i>plein pouvoir</i><note place="end" n="9"><p>vaba voli (pr k).</p></note> seda preili Jannsenile edasi öelda, et ta mind mitte hoopis kriitikavõimetuks imetlejaks ei hakkaks pidama." — Lisaks palub ta selgitust järgmiste ridade kohta (lk 40):</p>
<lg type="poem">
<lg type="stanza">
<l>Kui ruttu</l>
<l>On lahti kurja sõna sidemed —</l>
<l>Oh jumal, <u>süda küll sul kurja mõtlend,</u></l>
<l><u>Kuid — teine kaevates käib oma teed!</u> </l>
</lg>
</lg>
<p>mille mõte temale selge ei ole. Paraku pean ma tunnistama, et minul nende ridadega sugugi paremini ei lähe, mispärast Teid lahkesti paluda söandan, juhtumisi mõnel vabal silmapilgul vaevaks võtta ja mulle ses tükis pisut seletust anda.</p>
<p>Nüüd aga tuleb kõige raskem punkt, mis mulle palju peamurdmist on valmistanud ja isegi ühe öö unerahu röövinud, ometigi ei leia ma oma kitsikuses ühtki teist pääseteed, kui pean katsuma indiskreetsel viisil sihile jõuda. Mina rajan selle ettevõtmise nõnda kindlasti Teie lahke kaasabi peale, et ma Teie poolt mitte üksnes selle julge sammu vabandamist, vaid ka kimbatusest väljaaitamist loodan.</p>
<p>Keegi teatud isik,<note place="end" n="10"><p>Schott oma tsiteeritud kirjas (vt viide 7).</p></note> kelle nime ma nimetada ei tohi, kirjutas mulle hiljuti: "Kuigi ma preili Lydia tagasihoidlikkust laitnud olen ja ühe tema salmi pisut ülearu naiselikuks pean tunnistama, paigutaksin ometi tema pildi (juhul, kui see minule osaks peaks saama) uhkusetundega oma albumi kallisvarade hulka. Ärge aga seda temale ütelge, muidu on <u>temal</u> õigus <u>minule</u> tagasihoidlikkuse puudumist süüks panna." — Taevale tänu, see kivi on nüüd mu südamelt langenud! — <i>Ega küsijale suu peale lööda, aga võtjale käe peale.</i> — Nõnda siis loodetavasti arvate minu sõpra ja mind esimese kategooria hulka? Ehk olete nüüd ühtlasi nõnda lahke ja tuletate meelde ka üht lubadust, mille andsite ammugi kadunud paremail päevil, kus keegi elatanud mees, kelle nimi mul juhtumisi meelest läinud (mis ju ka sugugi asjasse ei puutu), Teie käest <u>tsiviliseeritud</u> ülikonnas päevapildi pidi saama.<note place="end" n="11"><p>Vrd kirja 15 lõpp.</p></note> Lugu oleks sedamööda joones, kui Teie <u>ühe</u> eksemplari asemel <u>kaks</u> tükki saadaksite!! Juba ma näen pilvi otsaesisele kerkivat ja huulte liikumisest võiks nagu välja lugeda: "Häbematu!" — kuid kartlikud koerad jäävad ju näljaseks! Nüüd tunnete minu paluvaid soovimisi, edasi jääb Teie otsustada, kas neid täita <u>tahate</u> või mitte. Nagu alati, nõnda peavad ka seekord minu kannatusi — üksnes tuuled teada saama. Küllap olete sellepärast koguni rahul, kuuldes, et viimastel nädalatel ja kuudel meie majas Teie armast nime ei heas ega halvas mõttes suhu pole võetud, ka <i>Postimehe</i> ümbrikud olen viimasel ajal <u>lahtimurdmata</u> eest leidnud, — ühesõnaga, sellepärast tohiksite küll katseks parajal juhtumisel mõne pildikese või pisikese kirjalehekese trükitud makulatuuri vahele pista. — Oleks täiesti ülearune pikemalt kinnitama hakata, missugust kosutust säärane arstirohi minu põdemise vimmas — niihästi hingele kui ka ihule tuua võiks. — Veel midagi, mis Teid huvitada tohiks. Schott teatab mulle, mõni päev pärast minu kirja sinnajõudmist olevat tema Tartu laulupeo kohta ka <u>suusõnal</u> väga põhjalikke teateid saanud oma kauaaegse ungarlasest sõbra Paul Hunfalvy<note place="end" n="12"><p>Pál Hunfalvy (1810—1891), ungari keeleteadlane ja etnograaf. Omandas esialgselt juriidilise hariduse ja oli 1842. a alates õigusteaduse professor; võttis osa 1849. a revolutsioonist ja oli parlamendi liige. Revolutsiooni mahasurumise järel mõisteti surma, otsust küll täide ei viidud, kuid tal tuli loobuda poliitilisest tegevusest; sai 1851. a Ungari Teaduste Akadeemia raamatukoguhoidjaks ja hakkas uurima soome-ugri keeleteadust ning etnograafiat. Tegi 1869. a reisi Baltimaadele ja Soome, kusjuures võttis osa ka esimesest eesti laulupeost. Selle reisi tulemusena ilmus temalt "Utazás a Balt-tenger vidékein" ("Reis Baltimaade piirkonda") I—II. Pest, 1871. XII+427 ja VII+454 lk, mille esimene osa on põhiliselt pühendatud Eestile; saksakeelne tõlge: Reise in den Ostseeprovinzen Russlands. Leipzig, 1874. VIII+260 lk; eesti keeles Piret Toometi tõlkes: Reis Läänemere provintsides. Tallinn, 2007. 308+[2] lk.</p></note> käest, kes, <i>"Ojamölder"</i> taskus, Berliini olevat tulnud. Paraku polnud aga Schott teada saanud, kas ungarlane raamatu kirjutajannaga Tartus ka isiklikku tutvust teinud. — Wiedemannil, kes ühest Berliini akadeemia koosolekust osa võtnud, olevat Schott üksnes möödaminnes kätt suruda saanud ja temaga paar sõna vahetanud.<note place="end" n="13"><p>Wiedemann külastas Berliini 1869. a suvel.</p></note> —</p>
<p>Kas olete juba Blumbergi töökest "Realien des Kalevipoeg"<note place="end" n="14"><p>G. Blumberg, Quellen und Realien des Kalewipoeg nebst Varianten und Ergänzungen (Kalevipoja allikad ja reaaliad ühes variantide ja täiendustega). Verh. GEG V, 4 (1869). 4+100 lk. Blumberg koostas selle teose osalt oma, osalt Kr-i kogutud materjalide põhjal; vrd ka Kirjavahetus II–IV, reg. järgi.</p></note> silmitsenud, mis — nagu ta mulle eile teatas — neil päevil trükist välja pidi tulema? Korrektuuri ajal lugesin ma siin kõiki poognaid peale viimase ja peaksin kas selle nädala lõpul või teise hakatuses ühe eksemplari saama, sest kaart ei olnud veel valmis. Raamatuke väärib ses tükis kõigiti tähelepanemist, et see edaspidisele uurimisele teed võiks rajada. Härra Hurt oli suvevaheaja lõpupoole paar päeva meie juures, kus siis mõndagi tema kavatsetud uue ajakirja üle sai räägitud.<note place="end" n="15"><p>Kõne on  Hurda poolt kavatsetud ajakirjast Mesilane, mis ei saanud valitsusvõimudelt ilmumisluba ja jäi välja andmata, vrd Kirjavahetus IV, reg. järgi.</p></note> Nii palju kui minule tänini siinsete eestlaste hääli kõrvu on ulatanud, näikse esialgse programmi vastuvõtmine äärmiselt leige olevat, isegi haritumad neist kinnitavad, et nemad varem tellida <u>ei</u> taha, kui nad näinud pole, mis see ajakiri sisaldab. Kui ma mõne päeva eest ühele koolmeistrile seletasin, et kuukirja ilmumahakkamine just selle taga seisabki, kas küllaldane arv ettetellijaid ennast teatab, et väljaandmise kulusid katta — siis sain ma järgmise lakoonilise vastuse: <i>"Siis jäägu meie pärast <u>tulemata</u>!</i>" — Sellepärast olen ma teatud määral põnevuses, kuidaviisi kellad mujal lööma hakkavad.</p>
<p>Oijah, mu armas laps, kellel ainult nõnda pikalt veel elupäevi jätkuks, kuni meie põhjapoolsed naabrid lahe taga ükskord laulupidu pidama hakkavad ja meie siis kahekesi aurujõul — nagu kord <i>Kalevipoeg</i> ujudes — üle mere reisiksime, see oleks alles lust ja rõõm, mis vana närtsinud südamegi mõneks päevaks jälle nooreks võiks muuta. Küllap aga võtab vana <i>Liiva-Hannus</i> mind vahepeal <u>ilma</u> aurutagi puhkusele toimetada. Teie sõnumid soome piduvõõraste kohta valmistasid mulle rohkesti meelehead.</p>
<p>Teie vana papa Kr[eutzwald] on nüüd koguni rahul, et ta pidupäevil Tartus ei olnud, kus — nagu ta Teie käest kuulis — korduvalt tema järele olevat küsitud. Säärasel juhtumisel oleks vanaraugal ehk küll raske olnud tundmatuks jääda, lugu oleks võinud lõpuks isegi niikaugele minna, et temale ovatsioone oleks korraldatud, jah, teda oleks võinud koguni säärane õnnetus tabada, et temale armu ja halastuse pärast piduvõõraste hulgas laua alumises otsas istekohta oleks pakutud <i>etc. etc.</i> Aga vaadake, minu kulla laps, niisugune koorem oleks minu vanade õlgade jaoks küll liiga raske olnud! Peale selle oleks võinud edevusekurat veinist kuumava peaga vanainimest nõnda kaugele ahvatleda, et ta üsna mõtlematult lobisema oleks hakanud ja ennast ühesõnaga ilma naeruks teinud. — Ei, seal on siis küll parem oma nelja seina vahel istuda, kus säärast lugu juhtuda ei või.</p>
<p>Mis on Teie härra isa otsustanud, kas Riiga kolida või Tartusse jääda? — Hiljuti kinnitas mulle keegi mees jällegi, Riias loodetavat kõvasti kõige uuemate tsensuurimääruste üsna peatset äramuutmist. Sellega pole aga kooskõlas asjalugu, et St. Petersburger Zeitung seepärast teise hoiatuse sai, et ta Balti asjadest liiga avalikult rääkinud ja valitsuse sammusid (sinna hulka kuuluvad nimelt ka tsensuurieeskirjad) laitnud.<note place="end" n="16"><p>St. Petersburger Zeitung — saksakeelne ajaleht Peterburis, asut. 1727. a; pikka aega riigivalitsuse poolametlik häälekandja. 1860. aastail avaldas üsna palju materjale Baltimaade kohta, eriti terav poleemika tekkis tal aga vene ajalehtedega 1860. aastate lõpupoolel seoses slavofiilide (Katkovi jt) rünnakutega Balti erikorra vastu. "Teise hoiatuse sai" ajaleht 25.07.1869 ja sama aasta augusti keskpaigast alates vähendas Baltimaadesse puutuvate materjalide avaldamist tunduvalt, vt ka C. Eichhorn, Die Geschichte der "St. Petersburger Zeitung" 1727—1902. St. Petersburg, 1902, lk 223.</p></note> Tuleva-aastase kalendri sabas panen ma härra Suigusaare väikest viisi proovile, kas ta <u>mõistlikkude</u> inimeste kilda kuulub, nõnda et ma koguni põnevil olen, kuidaviisi laps tuleristsetest välja tuleb.<note place="end" n="17"><p>Tuleva-aastase kalendri sabas, s.o "Eesti rahva kasulise kalendri 1870. a. peale" lisas; tsenseeritud Riias 21.08.1869. See lisa sisaldab Kr-i kirjutise "Tükike kõrgemaist asjust" ja peatüki jutust ["Mihkel Põllupapp"]. Viimases (lk 55; sama F. R. Kreutzwald, Jutud. Tallinn, 1953, lk 509–510) esineb lause "Ristiusu kuulutamine kuue ja seitsme saja aasta eest käis igal pool tule ja verevalamisega üheskoos, nõnda et ristiusu kuulutajad ristimata inimese ja koera hinge ühesarnaseks arvasid." Kas Kr. mõtles seda kohta või sisaldas käsikiri veel midagi muud, mis "mustkuubi" tema arvates võis ärritada ja mis tsensori poolt kustutatud, on teadmata, sest kalendri käsikiri ja materjalid selle tsenseerimise kohta puuduvad.</p></note> Laseb ta selle koha läbi, siis tormavad mulle meie mustkuued senisest veelgi vihasemalt kallale, kuid see ei tee mulle küll pisematki peavalu. "Reinuvaderis", mida sedapuhku kolmandat korda trükitakse, lasti kõik need kohad takistamata läbi, mis härrad Mickwitz ja De la Croix teises trükis maha kustutasid.<note place="end" n="18"><p>"Reinuvader Rebase" 2. tr 1860 (ilmus tegelikult 1862) ja 3. tr 1869. a. Alexander de la Croix (1816—?), tsensor Tartus 1852—1872.</p></note> — Kuid teine kirjaleht lõpeb käes ja uued abiotsijad ootavad järge, sellepärast võtke vastu ainult veel minu südamlik tänu hiljuti saadetud raamatukeste eest. Ühtlasi palun Teid mulle oma rohkete sõprade, austajate ja tuttavate hulgas üsna pisukest paigakest — <i>ühe vabadiku küljease!</i> — lahkesti alal hoida, vähemalt senikaua, kui meie jalg veel ühiselt sedasinast muru <i>muljuma</i> saab. Kui juba selle all ollakse, siis pole enam tarvis ei sõprust ega osavõtmist, mille järele ainult hingaja põu igatsemist tunneb. — Teid ja Teie armsaid omakseid tervitades nii enne kui pärast Teie südamest ustav</p>
<p>vana <i>Viru laulik</i>, s.t kunagine.</p>
</body>