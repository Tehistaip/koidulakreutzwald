<?xml version="1.0" encoding="UTF-8"?>
<body>
<h2 author="KREUTZWALD" number="26">26. KREUTZWALD KOIDULALE.</h2>
<source>EKM EKLA, f 59, m 1:6, l. 14</source>
<p>[19. mail 1868.]</p>
<p><i>Minu armas Lydia! </i></p>
<p><i>Ettepeetud arvamist mööda olid nöörid juba üles seatud ja piirid tõmmatud, kuida täna Teile, vaene laps, sauna pidi köetama, vihad hauduma pandama ja siis leili ja lõhna antama, et küllalt mõjuks! Kui parajalt kohtunikuistmel aset olin võtnud ja käsku tahtsin anda, [et] süüdlast kohtu ette kutsuda, — tulid äkitselt "kui tuulest tuisatud" paremad mõtted pähe. Üks madal häälekene pirises niikaua mul kõrva, kui seestpidine kohtunik seda tähele pannes minult hakkas küsima: "Vanarauk, mis sa jampsid? Astu parem peegli ette, küllap leiad sealt, kes süüdlane on." — Langevad palaval ilmal äikesepilvest külmad raheterad meile higitseva, katmata keha peale, kes teab, kas nad valusamad võivad olla kui nägematu mehikese noomimine. Koidul keeritatud unenäo sarnaselt kadus minu kõrge kohtunikuseisus ja endise uhke mehe asemel istus üks vaene patune seal vabisedes ja värisedes ega võinud mingit vabandust ette tuua, kui aga paluda: "Andke andeks, andke andeks, armas Lydia!" — Jah, mina olin see kuri eksitaja, kes Teie haigele käele nii raske koorma peale veeretanud, et Teie endaärasalgamises</i> (in Selbstverläugnung) <i>enam tegite, kui Teile lubatud oli. Kes teab, kui kaua nüüd selle üleliigse piinamise eest kätt jälle peate hellitama? Ja kui mul ka võimalik oleks silitades ja paitades Teie kätt kaisutada, mis see ometigi aitaks, sest et tehtud viga keegi enam tegematuks ei või teha. Lubage mul nõu anda, misläbi ehk võimalik oleks säherdusele veale varemini varju ette teha, kui tuluke lakka ulatab. Tunnete õhtul magama heites kätt kirjutamisest väsinud, kange või natuke valutavat, siis võtke lihtsat seebipiiritust</i> (Spiritus saponatus)<note place="end" n="1"><p>Kaaliumseebi (rohelise seebi) ja etanooli segu, mida kasutati käte ja instrumentide desinfitseerimiseks.</p></note><i>, pidage klaas nii kaua sooja vee sees, kui piiritus parajalt soojaks on läinud, siis määrige temaga väsinud kätt sõrmist kuni õlani, küll saate teisel hommikul kergitust leidma; lugu on siin niisamuti kui tantsimisest või käimisest väsinud jalgadega.</i></p>
<p>Mõnikord vusserdan ma säherduste koduste abinõudega tohtriameti vahele, ikka ometigi niisuguste asjadega, mis iseenda kerel nõnda kui lugemata võõrastelgi keredel ära on proovitud. <i>— Aga jätame tohterdamised ja kallame teisele teele. Minu 13. [skp] kirjutatud epistel läks vast teisel õhtul reisi peale, kus sees ühe lehekese peal manuskripti kättesaamist olin nimetanud. Selsamal õhtul tõi Valga post Teie armsad lehed, mis enne manuskripti saatmist olite kirjutanud ja mille ärasaatmist Tartu postitempel 11. mail näitas.</i><note place="end" n="2"><p>Vt kiri 23.</p></note><i> Oh, Lydia! armas Lydia, kuis jõuan Teid nii suure lahkuse eest tänada! — Kättetasumine ei ole mul kogunist võimalik! — Mõned tükid Teie kirjast lubage mul pikemalt arutada ja mõnda eksitust korrale seada. </i></p>
<p><i>"Mina <u>Teid</u> tänamata loomaks pidama?!" — Taevas kaitsegu mind säherduse patu eest! Kui ühes soojas südames nii rohket tundmust ja heldust elab kui Teil, seal tõuseb igakord suurem kartus, et tänamisega enam tehakse, kui asi väärt on, mis eest tänatakse. Teie rehnungis tuleb seal igakord eksitus, et Teie minu hinda kõrgemaks tõstate, kui ta on, sest kui Teie segamata silmaga tahaksite vaadata, ma arvan, asjalugu saaks ümber pöördud olema, ja et tänuvõlg üksnes minu poolt tasuda tuleb. — Rumalus, tõesti <u>lapsik</u> rumalus oli, et südamenõtrus mul parema tundmise ära võitis, misläbi silmapilgul unustusse jäi, kuida Teie pikk kirjutamisevahe kõigi võimalikkude asjade päri võis juhtuda, kusjuures Teie süda ja tahtmine süütud olid. Mul oli õnn Teie südant ehtimata —</i> im neglige<note place="end" n="3"><p>kodu- või ööriietuses (sks ja pr k).</p></note><i> — näha, sellepärast ei [oleks] tohtinud mulle tema pärast midagi kahtlikku tulla.</i><note place="end" n="4"><p>s.o mingit kahtlust olla.</p></note><i> Aga nõtrus üksi, ei midagi muud, oli siin eksitaja, mis mind Teie vastu laskis patustada. — Teie lahke heldus on seda süüd mulle andeks andnud, hea oleks, kui pattude andeksandmine tulevail päevil meeleparandamist võiks sünnitada! — — Mis Teie oma armsa isa käehaigusest kirjutate, oli mul juba enne teiste läbi tuttavaks saanud, ja kahetsedes pean ma Tartu arstidele selle poolest õigust andma, et tänini veel</i> "ühtki radikaalkuuri" <i>selle haiguse vastu ei ole leitud, sest kui mõnekorra ka viga natuke kergitati, tuli ta ometigi jälle tagasi.</i><note place="end" n="5"><p>Vrd kiri 1.</p></note><i> Kui selle Berliini arsti tõotatud abi, millest Teie räägite, tühi laia turu kiitus ei peaks olema, kuida niisuguseid tervekstegemisi ühtepuhku tseitungites välja hüütakse, siis oleks asi küll järelenõudmise ja katsumise väärt. Aga nii kaua, kui mul veel võimalik ei olnud ühe niisuguse parandatud haige haavajälgedesse oma sõrmi pista, pean ma uskmatu Tooma</i><note place="end" n="6"><p>Väljend lähtub piibli jünger Toomast, kes ei uskunud Kristuse surnuist ülestõusmise teadet.</p></note><i>  teel edasi kõndima. </i></p><p><i>Mis Teie traadita telegraafi puudusest nimetate, olen ka omalt poolt tõeks leidnud, mispärast teda sedamaid teenistusest vallali päästaksin, kuid midagi paremat tema asemele võiksime panna. Seni kui seda ei ole, peame vigalise riistapuuga oma väikesi asju püüdma toimetada. — Järgmine tükk on niisama tõsi, sest minuga ei ole mitte parem lugu. Peaaegu tahab mulle näidata, nagu võiks sugulase olemine vaimude ja südamete vahel niisama kindel olla kui seal, kus veresidemed loomise poolt seda olid teinud, sest</i> "verwandte Seelen lieben sich"<note place="end" n="7"><p>sugulashinged armastavad üksteist (sks k).</p></note><i> on üks tõsine vanasõna. Neil ei ole ruumlikku kaugust, ehk seisaks üks lõuna, teine põhja piiril! — Niisama suure õigusega võiksite Teie ka minust ütelda, et ma üks "täitmata loom" olen, kelle janu Teie sõprus iial ei jõua kustutada. Siin on lugu kui kanges palavikus — soetõves, ehk jooks haige ühe korraga pangetäie vett, janutundmus tema keele pealt ei saaks siiski lõppema. — Ma võiksin päevad ja nädalad Teie seltsis elada, siiski kardan ma, et igatsusejanu pärast lahkumist ei kustuks. On see patt, kui meil ühesugune tundmus südames elab, siis saagu tema heldus meile ükskord seda süüd andeks andma! Tahab ta meid sellepärast nuhelda, siis teeb ta niisamuti ülekohut kui meie "piibli" esivanematele, kellele ta keelu andis, ehk ta küll ette teadis, et nõdrad loomad seda ei jõudnud täita, aga sellest lugupidamata pidid nõdrad eksijad tema raudvitsa kannatama! — Ja meie papid ei häbene <u>seda</u> jumalikuks õiguseks nimetada! — Lorisegu maailm ja tema pimedad, mis nemad tahavad, mõistku nemad kohut ja hukatust, kui palju nemad tahavad, aga mina ei jõua säherduse jumaliku täiusega mitte leppida, kelle viisid ja kombed ühe nõdra inimese sarnased näitavad. — Lähemal korral, kui keegi meie poolt jälle Tartu läheb, tahan Teile ühe <u>palve</u>raamatu läkitada, kust seest Teie ühe kõrgema jumala leiate, kui meie kirikud meile õpetavad.</i><note place="end" n="8"><p>Vt kiri 27, viide 1.</p></note><i> Ma loodan,</i> et see lugemine Teile meeldima saab, sest nagu Teie otsekohe nimelehest näete, ei ole see raamat <u>kõikide</u> jaoks kirjutatud. — <i>Meie jõuame nüüd ühe punkti peale, kus minu armas Lydia <u>teise</u> isa vastu raskesti eksib, kui ta tõesti usub, mis poolhaige käsi paberi peale pannud, et mina <u>teda "lapsikuks"</u> peaksin nimetama. Ehk mul küll vanad silmad peas, siiski, tänu jumalale, ei ole nad veel nii töntsiks kulunud, et neil enam võimalik ei oleks "lapseliku" ja "lapsiku" vahele seatud rada tõmmata. Teie <u>lapselik</u> süda ja olemine olid mind esimesest kirja teel tutvustamisest imelikul väel Teie poole tõmmanud, aegamööda ikka kindlamast meie sõprust kinnitanud, millel, kuida ma loodan ja soovin, ka edaspidi kindlust saab olema. "Lapsik" oli vistist kui nalja pärast kirjutatud? Niisama vähe tohin ma Teid "isenikuks" pidada, kus igal sammul</i> vähenõudlikkus <i>välja paistab. — Uskuge mind, et "mälestuseraamatust mahakustutamine" mul niisama südamest ei olnud tulnud kui Teie "lapsik", laske sellepärast mõlemad paljaks naljatembutamiseks olla. — Elu ja maailm ei ole mulle usalduse kaotamise poolt küünemusta võrra enam ega vähem teinud kui igale teisele, kes pika elu õpetustest mõnda oskas tähendada. Ma kardan sellepärast, et haigus</i> "kahtlemisetõbi" <i>vähem sündimisest kui teistest külge hakatud võiks olla. Teie kohta loodan sest haigusest priiks [saada], kui ka vahetevahel udusompus päevil mõnikord "tagasilangemised" võiksid tulla, ometigi ei saa neil tühja tuule sünnitustel iial pikemat kestust olema. Teie nuhtlust säherduste süüde pärast tahan tõrkumata kannatada ja sundimata vitsale suud anda, mis teised lapsed tahtmata sundimisel peavad tegema.</i> Niisama vähe oli "Schmollen"<note place="end" n="9"><p>mossitamine (sks k).</p></note> tõsiselt mõeldud. <i>Mis sõna peaks meie keel selle sõna asemele panema? Et asi ise meie külanaistel teadmata ja tegemata ei ole, võin ma enda noorema põlve nähtudest rääkida, kus noorikute ja vanemate naiste poolt</i> "mossitamist" igal moel tehti! — Tänu jumalale, minu armas Lydia, et Teie seda aega möödanikuks peate, kus minu mõtlemata, hooletult lausutud sõnad Teid haavata võisid! <i>Sellepärast on väga hea, kui kohe alguses säherdused sõdimised nii kaua kestavad, kuni kõik kõverused saavad õiendatud, muidu võiks pärast rahutegemist jälle uus sõda tõusta. Et meie tutvustamine just sõjast pidi tulema, seda võime ehk õnne juhatamiseks arvata, sest kus kaks vastanikku nii kaua teineteist kiskunud, et viimse hamba seal juures murdsid, seal ei ole neil hiljem hammustamine enam võimalik.</i> (Lähemal korral järgneb). </p>
<p><i>Seda tänase päeva lahkel hommikul kirjutatud lehte palun <u>nelipühi teretamiseks</u> vastu võtta, ehk ta küll vast pärast pühi Teie kätte saab jõudma. Ta on siiski pühapäevane ohvrisuits, mis oma — — Vait! vait!</i> Rääkimine on hõbe, vaikimine kuld <i>— sellepärast palun vanematele ja omastele lahkelt tervisi pakkuda; kuida ise näete, ei olnud minu süü, kui üks vana oinas Tartus kuus kõige magusamat suutäit minu vastusest välja hammustanud, misläbi mustakuuelased täielikku leili maitsta ei saa.</i><note place="end" n="10"><p> Kr-i kirjutisest pastor Hanseni vastu vt kiri 23, viide 15.</p></note><i> Teie saadetud laulude läbivaatamise pean rahulikumate päevade toimetuseks jätma. Lõpetades palun Teid endale rutulise vastamisega mitte vaeva teha!</i></p>
<p><i>Teie, Teid armastaja ja usaldaja</i></p>
<p><i>alandlik </i></p>
<p><i>Viru laulik. </i></p>
<p><i>V[õrul], sel 19. mail 1868.</i></p>
</body>
