<?xml version="1.0" encoding="UTF-8"?>
<body>
<h2 author="KREUTZWALD" number="93">93. KREUTZWALD KOIDULALE.</h2>
<source>EKM EKLA, f 59, m 1:6, l. 45</source>
<p>Võrul, 19. veebruaril 1873.</p>
<p><i>Õhtul kell 11 3/4. </i></p>
<p><i>Armas ja austatud noorik — proua! </i></p>
<p><i>Ehk küll Teie sunnitud ohver raske on, mis üht südamega kindlasti kokkukasvanud varandust minu käest tahab ära kiskuda, siiski pean Teile õigust andma, kui selle peale mõtlen, et minu päevatöö lõpetus äkiste võiks tulla, kus kõik ettearvatud ja peetud nõud täitmata olid jäänud. Meie vahel — seda tohime vastastikku tunnistada, ei ole küünemusta väärt midagi sündinud, mis tagajärel südamele koormat võiks teha või jumal patuks arvata, siiski elab maapinnal väga rohkest rahvast, kellel võimalik ei ole mõista, et sugulaslikkude hingede keskel tuline sõprus võib kasvada. Selle punkti üle võiksin ma paksu raamatu kirjutada, kui mul kahju ei oleks nurjatute inimeste kurjuse pärast tinti ja paberit solkima minna! — — — Peaks ükskord eluteel enne silma kustumist kogemata juhtumine meid kuskil kokku vedama, siis tahame sellest pikemalt suusõnaga jutustada. Täna nimetan aga niipalju, et esimene põhjus,</i> miks ma pulma ei tulnud, selles seisis, kuigi hiljem ka sääraseid takistusi vahele tuli, mis mu sinnasõitmise täiesti ilmvõimatuks tegid. Eile pärastlõunat kella poole nelja ajal pidin üsna kaugele ühe raskesti haige juurde maale sõitma. Kesköö ajal pärale jõudes sai seal siis tehtud, mis tarvis, täna hommikul kella nelja paiku tagasiteele asutud ja kuue tunni pärast olin jälle kodus. Seejärel kui kõige hädalisemad asjad ära õiendatud, läksin 3/4 12 telegraafikontorisse, et kombekohast õnnesoovi ära saata, siis tuli jällegi maale sõita. Väsimus on tahtmisejõu üle võimust võtnud, silmad ega käsi ei taha enam sõna kuulda. Kui ma mööda sõitsin, jooksis härra Johannsohn oma poest välja ja andis mulle Teie <u>ilma</u> daatumita kirja,<note place="end" n="1"><p>Koidula kiri pole säilinud; see sisaldas muuhulgas Koidula palve kõik tema poolt Kr-ile kirjutatud kirjad tagasi saata, mis ka Kr. täitis.</p></note> öeldes, et see juba mõne päeva eest pärale jõudnud ja tema juures seisnud, tema ise olevat aga alles eelmisel ööl Peterburi sõidult tagasi jõudnud. Homme hommikul läheb üks juhuslik mineja Tartusse, kes siis nõutud paki kaasa võtab ja Teile lahkeks edasiandmiseks härra Laakmanni kätte toimetab. Võtke vastu minu kõige südamlikumad tervitused ja jääge jumalaga! Midagi rohkemat ei suuda ma Teile kõige parema tahtmise juures pakkuda.</p>
<p>Teie kõige alandlikum</p>
<p>Kreutzwald.</p>
</body>