<?xml version="1.0" encoding="UTF-8"?>
<body>
<h2 author="KREUTZWALD" number="51">51. KREUTZWALD KOIDULALE.</h2>
<source>EKM EKLA, f 59, m 1:6, l. 28</source>
<p>[1.—20. oktoobril 1869.]</p>
<p>V[õrul], 1. oktoobril 1869.</p>
<p>Ei ole midagi igavamat kui iga kirja vabandamistega alustada ja iseenese vastu kaebust tõsta, ilma et see moraalne kassiahastus ometigi eneseparandamisele viiks! — Nagu vagad inimesed kinnitavad, pidavat jumal end küll eksija patukahetsemise läbi lepitada laskma, küsida tuleb ainult, kas õrnemal sool, keda ju tema agarad austajad samuti taevalikkude lisanimedega ülistavad, ka seesinane kiidetud jumalik omadus peaks olema, et ta ühe kahetseja põrmulise peale halastab? Võib-olla saate Teie, minu armas laps, mulle ses tükis natuke lähemalt seletust anda? — Pisikeseks troostiks on mulle sedakorda lugu, et võin kaks kaassüüdlast ette tuua, nimelt teatud anonüümse isiku, kelle õhutusel ma tookord oma palumisega tulin, ja ühe ajutiselt "paistetanud põsega" daami, kes palumist ainult sel tingimusel lubas täita, kui nimetamata jäetu võtaks varjamata näoga ette astuda ja ühtlasi ka omaenda lihaliku palge varjupildi vastukingituseks annaks. Ilma oma volitaja nõusolemiseta ei olnud nende tingimuste täitmine minu võimuses, sellepärast tuli siis uusi juhtnööre nõutada. Ühest postipäevast teise ootamine on aga nädalateks veninud, ilma et ma ühtki vastust oleksin saanud, millest ma küll järeldama pean, et minu tookordne — mitte koju, vaid ühte tuntud supeluskohta adresseeritud kiri kas kaduma on läinud või ei leia ennast teadustesse matnud sõber kirjutamiseks mahti või on teda koguni — mille eest taevas kaitsku! — haigus takistamas. Teie olete, nagu Te mulle kirjutate, "alati üksnes tingimisi sõnakuulelik". Kas ei arvaks Teie heaks sedapuhku vahelduseks kah "tingimisi" oma harjunud põhjusmõtete vastu talitada ja palutud päevapilt siiski ilma ülessäetud tingimusteta saata, kui mina Teile ausalt ja ustavalt kinnitan, et Teie sõbralik kingitus mitte mõne <u>vääritu</u> kätte ei lähe? Pealegi võib üsna tõenäolikult ette arvata, et ta Teile hiljem tõrkumata ka nõutud kingituse vastu saadab. Mis arvate Teie sellest ettepanekust? Palun, palun, ärge tõmmake otsaesist kortsu! See polnud ju sugugi pahasti mõeldud, aga kes teise nimel palub, see tohib enesele küll natuke rohkem lubada, ilma et tal pruugiks proua Juno viha<note place="end" n="1"><p>Analoogiliselt vanakreeka jumalanna Heraga esineb abielu ja sünnituse jumalanna Juno kiiva ja kättemaksuhimulisena vanarooma kirjanduse klassikalisel ajajärgul, nt Vergiliuse „Aeneises“ (u 29–99 eKr) ja Ovidiuse "Metamorfoosides" (8 pKr).</p></note> ees väriseda. — 65 kuni 67 versta kaugusel <i>"ei karda mina Teid sugugi", vaid löön kümme korda nipsu avalikult, mis võib-olla Teie silmade ees ehk salamahti kindas sünniks. Seda ei tohi Teie kogunist nii "väga imeks" panna, veel vähem vale usule asupaika anda, kui ei peaks "minu hädine tervis <u>Teie</u> pihtaandmist kannatama". Säherdune rüütlilöök saaks mind austades <u>ülendama</u> nagu teiste kuninglikud!</i> — See on tõesti õnn, et inimene aja jooksul iga asjaga ära harjub, isegi peksasaamisega! Jah, lugu on tõepoolest nii, ma jutustan Teile, mis ma koguni tihti oma kõrvaga pean kuulma. Ihunuhtluse piiramisest saadik on vangimajad igal pool nõndanimetatud karistusvangisid täis tuubitud, kes oma suuremad või vähemad süüteod istumisega tasa peavad tegema. Kuna mina <i>ex officio</i> peaaegu iga päev siinset vangimaja pean külastama, siis kuulen pahatihti säärast ütlemist: <i>"Enne oli <u>parem</u>, anti mõni löök, miska asi lõpetatud, aga nüüd peab iga tühja pisukese vea pärast tornis istuma."</i> Nõnda veidralt kui säärane kaebus ka kõlab, tuleb kaebajale ometi harutihti õigus anda, iseäranis veel siis, kui jumalast säetud (?) õigusemõistmine — nagu sagedasti juhtub — põrmugi aastaajast ei hooli, millal ta inimesi luku taha karistust ära istuma paneb. Meie üürike suvi, mida halvad ilmad pahatihti veelgi lühendavad, kuhjab talumehe tööd kokku, nõnda et juba üksainus kaotatud hea tööpäev kahju toob, kõnelemata siis ühest kuni kahest nädalast või mõnikord veelgi pikemast ajast, mis vaene mehike trellide taga istudes peab kaotama, kuna varematel aegadel 15, 30 või 60 [hoopi] ta süüteo mõne minutiga tasa tegid! Kas tohib siis temale pahaks panna, kui ta vanu kuldseid peksupäevi tagasi soovib? — <i>Aga kõrvale-eksimisest teele tagasi minnes võtame jälle endistest jälgedest kinni. — "Viru laulik peaks mõneks aastaks ajalehekirjutajaks heitma, ei tea, kas ta ei läheks pikameelelisemaks Postimehe vastu."</i> Võib ju olla, kuigi ma esiotsa selle juures <u>kahtlen</u>. Kindla iseloomu ja tublide põhjusmõtetega mees jääb ka ajalehetoimetajana oma värvile truuks, sest tema amet ei sunni teda sugugi oma paremat äratundmist maha salates — tuulelipu osasse heitma, kõige vähem tohib aga mees tõtt ära salata! Teie räägite meestest, "isegi tõsise meelega meestest, kes rõhumist ja vasturõhumist õigesti hinnata oskavad" <i>etc.</i>, ja arvate võib-olla, et olete mulle seega midagi uhiuut öelnud või ridade vahelt mõista andnud, just nagu puuduks mul arusaamine säärasest olukordade õigest järelekaalumisest. — Seal on Teie nool küll koguni kaugelt märgist mööda lennanud. Juba terve inimpõlv tagasi, täpipealt 33 aasta eest, kui Teie veel ilmale polnud sündinud ja talupoegade olukorrad mitmeski tükis haletsemisväärsed olid, siis astusin mina rõhutute eest välja ja võitlesin vaprasti ülekohtu ja rõhumise vastu, esialgu Merkeli Provinzialblatt'is,<note place="end" n="2"><p>Garlieb Merkel (1769—1850), valgustusaegne baltisaksa kirjanik ja ühiskonnategelane, varane estofiil ja letofiil. Eriti tuntud on tema seisuslikku ülekohut hukkamõistev teos "Die Letten, vorzüglich in Liefland, am Ende des philosophischen Jahrhunderts" ("Lätlased, eriti Liivimaal filosoofilise sajandi lõpul"). Leipzig, 1796. (16)+378+(2) lk. Muuhulgas andis ta 1828—1838 Riias välja ajakirja Provinzialblatt für Kur-, Liv- und Esthland. Kindlaid andmeid, et Kr. oleks olnud 1836. a selle ajakirja kaastööline, pole teada, kuid uurijad on seda siiski võimalikuks pidanud. Vt nt E. Nirk, Kreutzwald ja eesti rahvusliku kirjanduse algus. Tallinn, 1968, lk 99.</p></note> hiljem Inlandis<note place="end" n="3"><p>Das Inland — õigusajaloo- ja ajaloo-uurija, Tartu ülikooli professori Friedrich Georg von Bunge (1802—1897) poolt asutatud teaduslik ja kirjanduslik nädala-ajakiri (ilmus Tartus 1836—1863). Kr. avaldas seal eriti 1837—1843 rea kirjutisi eesti rahvaluule ja mineviku mälestuste kohta, eriti hulgaliselt aga sõnumikke ja teateid Võrumaa talurahva olukorrast, mispuhul ta sagedasti tsensoriga vastuollu sattus. Näiteid kaastööst vt F. R. Kreutzwald, Maailm ja mõnda. Tallinn, 1953; samuti G. Suits, Kreutzwaldi kaastööst "Inlandis" ja tema sekeldustest ametivõimudega 1843. aastal. — Eesti Teaduste Akadeemia Aastaraamat 1. Tartu, 1940, lk 210—220.</p></note> sõjakate artiklitega, mis küll toimetuse ja tsensuuri poolt pahatihti ära kohitseti, kuid asjaosaliste juures ometigi nõnda palju paksu verd sünnitasid, et kadunud Rõuge pastor Hollmann<note place="end" n="4"><p>Rudolph Gustav Hollmann (1798— 1858), pastor Harglas 1823—1844 ja Rõuges 1844—1858; ÕESi asutajaliige ja Faehlmanni lähemaid noorpõlvesõpru.</p></note>, seekord veel Harglas, mind mitmel korral tungivalt hoiatas sedavärki kirjutised jätta, sest aadlikkude meelekibedus olevat nõnda suur, et nad kõik rattad käima panevat, et mind ida poole toimetamisega <u>kahjutuks</u> teha. — See ei läinud härradel igatahes küll korda, aga nad oskasid mulle teistviisi kätte maksta. Tookord, kus mu praktika siinses tegevusepiirkonnas ainult kolm aastat oli väldanud, kaotasin ma üheainsa aasta jooksul peaaegu 2/3 majadest, nõnda et veel ainult vähesed järele jäid, kuni 1842. aasta mälestusväärne maapäev muudatuse tõi ja mõistlikud mehed mõningaid poolehoidjaid leidsid, kes suurele hulgale asja aegamööda selgeks tegid.<note place="end" n="5"><p>Kõne on Liivimaa rüütelkonna maapäeva 1842. a veebruarikuu koosolekuist, kus kestvate talurahvarahutuste mõjul läks Balti aadli liberaalse suuna esindajail korda oma mõisate majandamise huvides ajutiselt kehtestada mõningaid reforme teoorjuse korraldamiseks ja talupoegade maaga kindlustamiseks.</p></note> Kadunud Vastseliina Liphart<note place="end" n="6"><p>Guido Reinhold von Liphart (1801—1842), Vastseliina mõisa omanik, ÕESi liige ja Kr-i noorpõlvesõpru; vrd ka Kirjavahetus IV, lk 280.</p></note> sõitis maapäevalt tulles otse minu juurde ja ütles tuppa astudes: "Rõõmustage, doktor, meil on Liivimaal veel mehi, see maapäev tunnistas, et me julgesti paremat tulevikku võime oodata!" Tervelt neli tundi puistas ta oma ülevoolavat südant välja ega suutnud Fölkersahmi<note place="end" n="7"><p>Hamilkar von Fölkersahm (1811—1858), baltisaksa jurist ja poliitik, Liivimaa aadli liberaalse rühmitise juht, 1849. aasta talurahvaseaduse põhiautoreid.</p></note> küllalt ülistada. Paraku oli see tema viimane maapäev, sest veel selsamal aastal kutsuti ta ära. Haiguse ajal kinnitas ta mitmel puhul: "See tuleb maapäeval vihastamisest, kus konservatiivid mul südame täis ajasid, mina võin aga sellegipärast rahulikult surra, sest meie külvatud seeme ei lähe enam kaotsi." — Septembrikuu lõpul reisis ta kõigi hoiatuste kiuste minema, et Itaalias või mõnel lõunapoolsemal saarel terviseparandust otsida, jõudis aga ainult Königsbergini, kus ta suri. —</p>
<p>Just <u>sellepärast</u>, et ma endisi ja praeguseid olukordasid <u>oma silmaga</u> olen näinud ja neid oma naha peal liigagi hästi tunda saanud, arvan ma endal õiguse olevat, kus tarvis, sõnakese kaasa rääkida ega kohku tagasi ühegi sulesõja eest, kui on vaja <u>tõekspidamiste</u> eest välja astuda. See oli küll Teie härra isa õnn, et meie saksakeelsed provintsilehed seda väljamõeldud "tölbiarulist abielupaari" tähele ei pannud, muidu oleksin ma <i>Postimehe</i> toimetuse poolt tagasilükatud artikli veelgi rohkem pipardatult mõnes saksa lehes avaldanud.<note place="end" n="8"><p>Vrd kiri 49, viide 3.</p></note> — Punkt ja mõttekriips. —</p>
<p>"Rõõmus tervisejoomine" pidul pidi küll ilmsesti rohkem suu kui südame asi olema (s.t kui säärane tervisejoomine üleüldse aset leidis, sest minu väimees, kes ise peol viibis, ei teadnud sellest <u>midagi</u>), muidu ei oleks ma küll haigeks jäänud. Ainult ses tükis on Teil õigus, kui ütlete arstisid nõnda palju olevat, et üks enam kui kuuekümne-aastane vanarauk täiesti ülearuseks on muutunud. Jah, see oleks võib-olla õnn, kui noorematele, <u>parematele</u> jõududele aset antaks, aga just niisama vähe kui igal teisel on ka arstil õigust ennast maailmast ise ära koristada, kuigi säärane asi tema käes palju hõlpsamini läheks, sest et temal selleks kõik teed ja abinõud hoopis tuttavamad ja enam käepärast on kui mõnel võhikul. <i>Kui nüüd Vanaisa oma tarkust mööda meid koju kutsuma ei tule, vaid vastumeelt elama <u>sunnib</u>, siis ei tohi parata, vaid vanarauk peab orjama, kui teine kubjas sees — kõht — tühi ei taha olla.</i> Mis aga sellele punktile järgneb, sellest tahame siinkohal nagu ilusast jutujätkust — <i>mett mokkade peale võidmisest</i> — parem vaikides mööda minna. Minul on raske sedasorti kõnekõlksusid lugeda, sest et ma neid ise teha ei oska. — <i>Andku jumal, et Teie kõrva kostnud kuulud, mis õde ja ema külaskäimise teelt noppinud, mitte väga <u>musta</u>värvilised minu kohta ei näitaks! Siiski, uskuge mind, ei ole mul pisemat soovimist ei Teie ega teiste ees ennast <u>valgemaks</u> põletama hakata, kui loomine mind korra valmistanud.</i> Ühtki teist ebavoorust ei leiaks Teie minu juures nii piskul määral kui <u>silmakirjalikkust</u>. Küllap olete seda juba enam kui üks kord tunda saanud ja peate tänagi uuesti tunda saama. "Siin ma seisan, teisiti ma ei saa" <i>etc.</i> ütlen ma koos Lutheriga.</p>
<p>Teist kirjalehte käsile võttes sooviksin ma, et kõik tormid esimese peale oleksid välja tuisatud, kuigi ma päris kindlasti tõotada ei või, et nad uuesti möllama ei hakka. Katsume siis vähemalt leplikku hakatustki teha. Teie küsite minult, armas laps, mis ma selle kohta ütleksin, "kui Teie rikkale mehele läheksite". Minu nõuandmine oleks: haarake kinni, kas või ainult sel lihtsal põhjusel, et postiteenistusest pääseda. Kas Teie aga poole või terve miljoni omanikuna ka oma praeguste seisupaikade ja kalduvuste juurde jääte, oma rikkust asutuste ja kapitalide rajamiseks kulutate <i>etc.</i> — vaadake, ses tükis tahaksin ma küll kahelda. Peale väheste, väga väheste erandite näikse rikkuse peal see needus lasuvat, et sealjuures ka süda metalseks kipub minema! Kas Teil on enda arvates nõnda palju jõudu, et säherdust kurja tagasi tõrjuda?! — Meheleminemisega pole Teie veel kaugeltki "hiljaks jäänud". —</p>
<p>Oma kavatsetud ajakirja jaoks saab Hurt küll väljaandmise-loa kätte, võib-olla ongi tal see juba käes.<note place="end" n="9"><p>Vrd kiri 49, viide 15.</p></note> Leige vastuvõtmine ei tule mitte rahva, vaid tema <i>hingekarjaste</i> poolt, kes teda [Hurta] oma karjade juures igal mõeldaval viisil kahtlustavad, kuna teised omakorda neile kättesaadetud kuulutused ära peidavad ja neid rahvale üleüldse nähagi ei anna. Seda viimast poliitikat on ka meie kohalik mustkuub<note place="end" n="10"><p> Eduard Friedrich Lossius (1811—1870), pastor Võrus 1852—1869.</p></note> ajanud. Mina usun küll, et paari ajakirjanumbri ohverdamine hoopis mõjuvam oleks kui kuulutamine, kes aga vastutab selle eest, et neid proovinumbreid rahva eest just nõndasamuti ära ei peideta? Või siis peaks Hurt mõne kõrvaltee leidma, kus ta kirikumõisatest võiks hoopis mööda minna. Võib-olla saaks seda asja koolmeistrite, s.t <u>niisuguste</u> kaudu ajada, kes lausa sõgedad pastorite-sulased ei ole. Teie tontide kartmist uue ortograafia asjus ei saa mina jagada, vanadusest nõtru pastoreid, nagu Schwarz seeniori<note place="end" n="11"><p>Johann Georg Schwartz (1793—1874), Põlva pastor ja kooliraamatute autor. Kr. vihjab siin tema kirjutisele vana kirjaviisi kaitseks E. Post. 17.09.1869, lk 137; vrd ka A. Kask, Võitlus vana ja uue kirjaviisi vahel XIX saj. eesti kirjakeeles. Tallinn, 1958, lk 164 ja Kirjavahetus I–IV, reg. järgi.</p></note>, ja üksikuid väheseid halliks läinud lambapäid rahva hulgast ei saa ju tõtt mööda lugejateks arvata, sääraseid söödikuid leidub igal pool roheliste ja valgete lehtede peal. — Aga "täiskasvanud sugupõlv" — nõrgestamata meeltega inimesed! — ei võta kuskil kirjaviisi pahaks panna. Või kas pole see Teie arvates küllalt tähtis asjalugu, et Eestimaa Kirjanduse Ühingu eesti osakond kolme nimeka pastoriga eesotsas avalikult oma otsuse välja kuulutas, kõike, mis seal välja antakse, uues kirjaviisis trükkida lasta.<note place="end" n="12"><p>Eestimaa Kirjanduse Ühing (E(h)stländische Literärische Gesellschaft) oli baltisaksa teadusühing, mis tegutses Tallinnas aastail 1842–1940. Kolm nimekat pastorit — Carl Eduard Malm (1837—1901), Rapla pastor ja koolikirjanik; Friedrich Wilhelm Anton Hasselblatt (1815—1870), Karuse pastor ja vaimulikkude teoste autor, ja Woldemar Friedrich Kentmann (1833—1901), Kuusalu pastor ja vaimulikkude teoste autor; vrd ka E. Post. 1.10.1869, lk 147.</p></note> <u>Teie</u> hirm uuendamise ees on kunstlik, Teie lihase härra isa poolt Teile ühes kaitserõugetega külge poogitud! Kindlate tõekspidamistega mees ei lase ennast säärasest kartusest heidutada: tema käib rahulikult oma teed ja laseb küla koertel tänavas nõnda kaua haukuda, kuni nad lõpuks ära väsivad ja aru saavad, et haukumine tõe vastu midagi ei aita ja üksnes <u>tõde</u> võidu pärib. Ainult ilalakkujad ja muidusöödikud tantsivad igaühe pilli järgi, kui nad selle eest aga kõhutäie süüa saavad. — Pastorite vaenulikud mahhinatsioonid Hurda vastu on minu arvates vanemad kui Tartu laulupidu: juba siis, kui ta alles kandidaat oli ja pastorikohta otsis, püüti seda mitmesuguste riugastega takistada, sest et Hurt <u>iseseisev</u> karakter on ja oma rahvast <u>armastab</u>: seal siis oli hirm koguni suur, et ta viimati omaenda teed käima võiks hakata. — Tema pidukõne, millega ta Teie arvates herilastepesasse olevat torganud, on minule tundmata.</p>
<p>Teie panete imeks, et Soomes nõnda palju ajakirju ilmub ja kõigi jaoks suuremal või vähemal määral lugejaid leidub. Säärane ime laseb ennast kergesti seletada, sest Soomes pole lugejateks mitte ainult talupojad (need hoopis vähemal määral kui meie juures!) — vaid kõik rahva liikmed. Suurem osa lugejaid ongi just haritud ja poolharitud soomlased. Meie juures on aga lugu teisiti. Niipea kui eestlane pisut saksa keelt purssida või poolveerides saksakeelset raamatut lugeda oskab (mõttest polegi tal tarvis aru saada), siis peab ta endale kõige suuremaks häbiasjaks mõnda raamatut või ajalehte veel oma emakeeles lugeda! Pisikestes linnades nt on enam kui kolmandik kaupmeestest ja käsitöölistest saksastatud eestlased, nende hulgast aga võtab ainult harukorral üks või teine mõnda eesti ajalehte lugeda. Ainuüksi jõukamaid arvesse võttes peaks pisikeses Võru linnas vähemalt 50 <i>Postimehe</i> lugejat olema, kuna meil aga sedapuhku mitte ainustki ei ole. Varematel aastatel leidus neid siiski kaks, üks rätsep- ja teine kingseppmeister, kuid needki on lugemise maha jätnud ja uurivad nüüd Neue Dörptsche Zeitungit<note place="end" n="13"><p>Baltisaksa ajaleht, ilmus Tartus 1866—1896.</p></note>, kuna nad seda ära peita ei pruugi, kui keegi neid lugemise pealt tabab. Nõnda kaua kui meie rahvas sellest varjuküljest võitu ei saa ega õpi ennast eestlaseks pidama, jääb ka meie kirjandus kängu ja ajalehed paremal korral ainult kiratsema. — Niisugune paljuloetud leht nagu <i>Postimees</i> peaks aeg-ajalt ikka ja uuesti seda haiget kohta meelde tuletama, see oleks palju enam väärt kui <i>vana abielurahva-paari lori!</i></p>
<p>Teie jutustate ju ise, kui heakskiitvalt ja poolehoidvalt soomlased meie nõrkadest kordaminekutest kõnelevad ja kirjutavad, kas pole juba seegi küllalt kaaluv põhjus nendega <u>tihedama</u> sideme loomiseks? — Selleks oleks aga uue kirjaviisi omaksvõtmine kindlasti üks <u>kõige tähtsam</u> abinõu. Hunfalvy otsus parunite maa kohta on pisut vildak, nagu seda üks läbisõitja turist teisiti anda ei võinudki. Sakslased võivad niisama vähe eestlasteks <u>saada</u> nagu meie <u>jäädagi</u>, sest mõlemaid tahetakse ju väevõimuga sibulasööjateks teha. Kas võib veel midagi barbaarsemat olla, kui ühelt rahvalt tema usku ja keelt ära röövida tahta?! — Ma ei ole küll sugugi junkrute sõber, kuid pean ometi tunnistama, et needsinatsed junkrud, kes ihust ja hingest barbaarsuse vastu võitlevad, palju rohkem lugupidamist ära on teeninud kui hiiglasuur natsioon, kes ainult <u>maha tallata</u> tahab. — Mis ma Teile omal ajal Aleksandrikooli kohta ütlesin, on sõna-sõnalt täide läinud, sellest on saanud (või õigemini: peab saama) veski, <i>kus veskilaelt eestlane kolusse puistatakse ja kivi alt kui loodud venelane välja tuleb!</i> — — Mul on kahju, et Teie peaaegu pool lehekülge selleks olete kulutanud, et Schotti ja minu tühipalja otsust oma luuletööde kohta ümber lükata; Teie oleksite võinud selle vaeva nägemata jätta, meie mõlemad räägime ainult seda, kuidas asjast aru oleme saanud. Ainult üht lubage mul veel tähendada: igamehele tema mõõdu järgi, sest <u>liialdatud</u> vähenõudlikkus ja tagasihoidlikkus ei ole ka just kiiduväärt! Mõne päeva eest ajakirja Magazin für die Literatur des Auslandes lehitsedes leidsin seal ka väikese eesti romaani <i>"Ojamölder"</i> kohta arvustuse, mis kandis allkirja Sch[ott].<note place="end" n="14"><p>Sch[ott], Ein ehstnischer Roman (Üks eesti romaan). — Magazin für die Litteratur des Auslandes 1869, lk 471.</p></note></p>
<p>Et nüüd pärast seda kõrvalepõikamist Teie soome korrespondendi kirja juurde tagasi tulla, pean tunnistama, et sel mehel väga terved mõtted on, kui ta eestlaste saksastamist ega venestamist ei soovi. Nii eestlaste kui soomlaste hariduse järge võib nende emakeele abil tõsta, küsimus seisab ainult õiges juhtimises. Niikaua kui koolide juhtimine pastorite kätte jääb, ei tohi me rahvale haridust loota, aga niisama vähe ka sel korral, kui koolid vene rahvahariduse ministri juhtimise alla lähevad, sest et mõlemad ülemused ainult oma <u>eri</u>eesmärke taga ajavad, ilma et nad rahva head käekäiku silmas peaksid. Teie küsite: "On's see kurb või naljakas, et seal mere taga meie tuleviku vastu suuremat huvi tuntakse kui siin?" — Ei üht ega teist, armas laps, vaid see on äärmiselt <u>haletsemisväärne</u> lugu, et meie ise üsna muretult päevast päeva elame, ainult tänapäeva maitseme, ilma homse peale mõtlemata. Seda on meie verivaenlased õieti ära tundnud, nõnda muretute inimestega, kes päise päeva ajal lahtiste silmadega magavad, võib <u>kõik</u> ette võtta, ilma et nad seda <u>märkaksid</u>; kuigi nad ehk aastate pärast asjast juhtumisi aru saavad, siis on hilja. — Juba sellepärast oleks kasulik, kui kavatsetud soome laulupidu teoks saaks ja suur hulk siinseid lauljaid Soome lahe põhjarannale pääseks, küllap siis tohiks seal mõnigi taipama hakata, mis tähendab: rahvas! — See kuulus kõne, millest Teie räägite ja mis Riia seitungi senise toimetaja Bärensi ametist lahkumiseks põhjust olevat andnud, on minule tundmata. Mina pole midagi neist põhjustest kuulnud, mille tõukel Bärens selle sammu on astunud. Tema järeltulija Pezold<note place="end" n="15"><p>Leopold Pezold (1832—1907), baltisaksa maalikunstnik, kuid tegeles ajuti rohkem ajakirjanikuna; oli 1867—1869 Revalsche Zeitungi ja 1869—1879 Rigasche Zeitungi toimetaja. Mõnesugust huvi ja andmeid pakuvad tema mälestused "Schattenrisse aus Revals Vergangenheit" ("Varjupilte Tallinna minevikust"). Reval, 1911. VIII+390 lk.</p></note> ei saa seda kohta mitte ainult täitma, vaid kõige põhjal, mis ma temast kuulnud olen, Bärensit ka kaugelt üle trumpama. Viimasel Liivimaa maapäeval valitses ses tükis täiesti <u>üksmeelne</u> arvamine, et kõigi kodumaa toimetajate hulgas Pezold see <u>kõige tublim</u> olevat. —</p>
<p>Dr. Bertramit tunnen ma vägagi hästi ja me kirjutame üksteisele vahetevahel praegugi veel. Tema on anderikas ja geniaalne, paraku aga täiesti põhimõttelage inimene, keda rahaga iga võimaliku ja ka võimatu asja jaoks võib võita — ja ongi võidetud, nagu nt omaenda liha ja vere müütamine. Nii väga kui ma tema vaimuandeid hindan, ei saa ma teda kui inimest ometi iganes austada. Tema nooruseaastatel, kui me veel mõlemad Tartus olime, ei saanud temale peale ääretu kergemeelsuse midagi halvemat ette heita. Niisugune oli ta, nagu mulle teised sõbrad kümne aasta eest jutustasid, esiotsa ka Peterburis olnud, kuni ta selle kergemeelse naise<note place="end" n="16"><p>Thora von Unzer (1821—1898), pärit Saksamaalt näitlejate suguvõsast; abielus Schultz-Bertramiga 1845. a alates, elas ajuti mehest lahus.</p></note> võttis ja seeläbi vildaka tee peale sattus, kus ta siis järk-järgult ikka allapoole langes. Tal on häbemata palju õnne olnud ja ta võiks praegu koguni rikas mees olla, kes oma varanduse intressidest enam kui jõukalt, võiks peaaegu öelda vürstlikult ära elada saaks, kuid kõik pillati tuulde. Kümne aasta eest polnud tal enam korralikku kuubegi seljas ja ta elas siis oma naiseõe armust, kes nagu tema enesegi naine mehest lahku oli läinud ja oma ilu kulul nagu igaühe Merike[?] elutses. Juba sel ajal hakkasid paremad inimesed Bertrami tuttavate hulgast temast eemale hoidma. Nüüd elutseb ta oma vanema tütre<note place="end" n="17"><p>Elisabeth (Ella) Schultz-Adajevsky (1846—1926), helilooja ja muusikateadlane.</p></note> kulul Adlerbergi<note place="end" n="18"><p>Vladimir Adlerberg (1790—1884), Vene tsaaride õueminister 1852—1872.</p></note> armust ja mängib ses tükis teatud tähtsat osa, et inimesed, kel kõikvõimsa mehega asjaõiendamist, dr. B[ertrami] vahetalitust peavad otsima. Te näete sellest lühikesest kirjeldusest, kui hästi ma oma <u>sõpra</u> ja tema elu tunnen. — Umbes paari nädala eest kirjutas ta mulle kaheteistkümne lehekülje pikkuse kirja, kus ta ennast erapooletu kohtumõistjana püüab näidata, kes kõigist parteidest kõrgemal seistes meie praegusi olukordasid kirjeldada katsub, mille tuum aga peaasjalikult selles seisab, nagu poleks meil, eesti kirjameestel, muud kõrgemat ülesannet kui eestlasi nende loomulikku emarüppe juhatada — see tähendab venelasteks muuta. — Ta lobiseb pikalt ja laialt <u>loomulikust</u> ja <u>geograafilisest</u> õigusest, mis meid mõlemad pidavat <u>sundima</u> venelaste hulka ära sulama <i>etc. etc.</i> Kindlasti vastan ma temale parajal võimalusel ja ütlen siis täitsa otsekoheselt välja, mis ma sest asjast arvan.<note place="end" n="19"><p>Vt Kr-i kirjad Schultz-Bertramile 21.10 ja 5.11.1869. — Kirjavahetus IV, lk 207—218.</p></note> — Et Köler Bertramiga läbi käib, seda kuulsin ma juhtumisi mineval kevadel, nõnda poleks seal ju midagi võimatut, kui ka härra Jacobsohn selle auväärt mehe kilda oleks heitnud, sest üks kärnane koer seltsib ju teisega. — Tema — dr. B[ertram] pidavat nt "<u>eestlasi väga armastama</u>, kuigi tal [nendega] üsna kibedaid läbielamisi olevat olnud" (küllap ta mõtleb vist <i>"Peegli piltide"</i> avalikke arvustusi).<note place="end" n="20"><p>Vt kiri 47, viide 7.</p></note> "Kuna valitsus Aleksandrikoolist vene asutust kavatseb teha, siis arvab balti aadel valitsusele seega vastulööki anda, kui ta põllutöökooli rajamisega ühe <u>saksa</u> asutuse luua tahab." — Sellest ei võivat aga midagi välja tulla, sest et Varssavis just põllutöökool ülestõusu koldeks olevat olnud. — Niipalju kui mina sellest asjast tean, ei tulnud põllutöökooli rajamise mõte mitte balti aadli poolt, vaid rahva hulgast, aadel lubas selleks ettevõtmiseks ainult teatud rahasumma anda.<note place="end" n="21"><p>Eesti Aleksandrikooli, eestikeelse õppemaksuta kihelkonnakooli haridust jätkava õppeasutuse mõtte algatajateks olid Holstre-Pulleritsu külakooli õpetaja Jaan Adamson ja Tarvastu kihelkonnakooli õpetaja ja köster Hans Wühner. Avalikult esines selle asutamismõttega Jannsen (E. Post. 26.02.1869, lk 34) ja Liivimaa rüütelkonna maapäev määras 10 000 rubla, ilma selle summa kasutamisviisi ära määramata. Jannsen aga lootis, et vähemalt osa sellest summast antakse põllutöökooli asutamiseks. Venestamise tingimustes avati kool 1888. aastal venekeelsena; vrd ka Kirjavahetus IV, lk 208–209 ja 212–213.</p></note> Või on asjalugu siiski teisiti? — <i>Eesti Postimees</i> näitavat "liiga ilmset <u>germanismi</u> tendentsi"! — "Kui aadlikud valitsuse sammudega rahul ei ole, siis ei keelavat ju keegi neil välja rännata." Venemaa <u>ajalooline õigus</u> eestlaste üle pärinevat sellest, et Jurjev Livonski<note place="end" n="22"><p>Liivimaa Jurjev (vn k), s.o Tartu.</p></note> oli juba enne sakslaste siiatulemist rajatud ja eestlased Venemaale tribuuti maksnud. <u>Geograafiline</u> õigus seisvat aga selles, et Venemaa jõed siin merde voolavad, järelikult pidavat majaisand ka ukse omanik olema. "Eestlased teevad nüüd küll pika näo, et Aleksandrikoolist vene kool saab, kuid seal pole midagi parata" <i>etc.</i> Neist vähestest väljanopitud lausetest tohiksite küll Bertrami meelsust tundma õppida!! —</p>
<p>Kui ma nüüd sedaviisi edasi lobisen, siis lõpeb ka kolmas poogen käest, ilma et ma oma vastusega lõpule jõuaksin, kuigi Teie armsas kirjas veel mõnedki punktid olid, millest vaikides mööda ei tohi minna. Kas või nt needki read, kus Te ütlete, Schotti mõõdukas otsus olnud Teile koguni kosutav, kuna teised inimesed lausa viisakuse kohuseks pidavat Teile Teie tööde kohta üksnes <u>meelepäraseid</u> asju öelda. — On's see tõesti tõsi? — Kui ma oma vana pead ja nõtra meelespidamist usaldada võin, siis paistab lugu küll peaaegu seda nägu olevat, nagu tohiksin mina selles reeglis erandiks olla, sest <i>"Ööbikut"</i> arvustades sai seal ju mõndagi laidetud?! —</p>
<p>J. Siversi tööd "Humanität und Nationalität" olen ma küll lugenud, leidsin sealt nii mõnegi üsna ilusa mõtte ja — mis mulle iseäranis meeltmööda oli — ka rohkem rahu ja järelekaalumist kui Schirreni juures, sellegipärast ei saa ma ometi kõike tingimusteta heaks kiita, mis autor seal ütleb. Kas meid kõiki seeläbi õndsaks tehakse, seda näitab muidugi aeg, esiotsa tohiks küll tagasihoidliku kahtlemise jaoks pisut maad anda.</p>
<p>Üks sõnum Teie kirja lõpus rõõmustas mind südamest ja nimelt, et olete endale teise ihuarsti leidnud. Mina tunnen dr. K[elterborni] küll ainult üsna lühikese jutuajamise põhjal, mis vaevalt tund aega vältas, kuid tema isik mõjus minule koguni sümpaatselt. Võrdlen ma teda Teie endise tervisevahi, turukiitleja B[eckiga]<note place="end" n="23"><p>Alexander Beck (1814—1889), Räpina kihelkonnaarst 1851—1858 ja 1858—1889 vabalt praktiseeriv arst Tartus.</p></note>, siis näitab ta selle kõrval nagu mõni noor jumal, aga — — jätame parem selle lause lõpetamata. Peaks K[elterbornil] Tartus ometi korda minema endale paremat elujärge rajada! Paraku on aga Tartus säärast kaupa pisut liiga ohtrasti. — Noh, muidugi on Teil nagu kõigil naisterahvastel ses tükis hoopis teine mõõdupuu: arsti "armastusväärsus" — see on omadus, mida pole just igaühele osaks antud. Aga öelge mulle ometi, palun, kust võtate säärase arvamise, nagu peaksin ma Teie peale nii väga, <u>väga</u> kuri olema? — Või saab ehk Teie arvates säärast asja sellest järeldada, et ma nõnda harva kirjutan ja supi sisse alati liiga palju soola viskan? Vaadake, minu armas laps, see viimane asi on paha harjumus, millest minu eas enam lahti ei saa, kuna aga esimeses punktis vanadus täie õigusega jõudeolemise poole kaldub. Pealegi olid mu käed viimase nelja nädala jooksul õige kõvasti kütkes, sest ma tahtsin üht ammugi edasilükatud tööd viimaks ometi ära lõpetada ja jõudsingi nüüd nõnda kaugele, et mõne päeva pärast valmis saan, kui just midagi iseäralikku vahele ei tule. Mul on kahju oma nõdraks jäänud silmadest, mis mul ei luba tulevalgel kuigi palju lugeda ega kirjutada, ometigi pean ma seda tegema, sest päeva valgemad tunnid annavad säärase töö jaoks koguni harva mahti. Minu <i>"Hommiku- ja õhtu-ohvrite"</i> jaoks leidus ühel hoobil kaks väljaandjat, kui asi aga trükkimiseni läks, siis öeldi korraga, käsikiri pidavat enne ilmlikku tsensuuri ka konsistooriumi katsumise läbi tegema.<note place="end" n="24"><p>Kõne on saksa kirjaniku Johann Heinrich Wilhelm Witscheli (1769—1847) teose "Morgen- und Abendopfer in Gesängen I–II" Kr-i poolt eesti keelde kohendatud tõlke käsikirjast, mis ilmus nime all "Rahunurme lilled" I. Tartus, 1871. 130 lk; II. Tartus, 1875. 86 lk — mõlemad ilmusid Gläseri kirjastusel (vt kiri 31, viide 15); teine "väljaandja", kes samuti teost kirjastada soovis, oli arvatavasti Laakmann. "Rahunurme lillede" tsenseerimise kohta vt ka Kirjavahetus IV, reg. järgi; tõlke kohta: G. Saar, J. H. W. Witscheli "Hommiku- ja õhtuohvrite" eestindused. — A. Annist ja G. Saar, Kreutzwald, Jean Paul ja Witschel. (Akadeemilise Kirjandusühingu Toimetised XI.) Tartu, 1936, lk 50—106.</p></note> Liivimaa konsistoorium olevat sedapuhku tsenseerimise lõpetanud, seepärast pidavat need lehed Tallinna minema. Seal nad siis vedelevadki juba pikemat aega, kuid need lambapead pole nähtavasti ikkagi veel oma läbikatsumist lõpetanud. Küllap seal peavad mõned kõvad pähklid sees olema, millest rohusööjate hambad jagu ei saa. Põnevusega ootan ma lõpuotsust.</p>
<p>20. oktoobril.</p>
<p>Nende ridade hakatuse ja lõpu vahel on kolmenädalane vaheaeg. 2. skp varahommikul algas mul õige kauge maalesõit, õhtul sealt tagasi jõudes sain kokku ühe siinse elanikuga, kes parajasti Tartust tuli ja jutustada teadis, keegi J[annseni] nimeline noormees olevat aknast alla hüpates õnnetul kombel surma saanud.<note place="end" n="25"><p>Kõne on Koidula venna, seminarist August Julius Wilhelm Jannseni (1849—1869) surmast 1. oktoobril, mis järgnes juhusliku joobnudoleku pärast türmi viidud noormehe kolmanda korruse aknast tänavale kukkumisele.</p></note> Kuigi ta asja kohta midagi lähemat seletada ei teadnud, mõjus see sõnum minu peale ometi nõnda halvavalt, nagu <u>peaks</u> see juhtumine Teie armsa perekonnaga ühenduses seisma. Kahe päeva pärast tuligi siinse apteekri poolt kinnitus: "Toimetaja J[annseni] poeg." — Nüüd ei tohtinud ma kirja enam ära saata, esiotsa tahtsin Teile küll paar vähest rida osavõtmise märgiks saata, siis aga lõin kõhklema, sest üsna värske haava juures ka kõige õrnemgi puudutamine koguni kergesti valu ja verejooksu suurendab. Üksnes aeg on see, mis lõpuks parandada suudab, aga nõnda pikalt vaikides ootama jääda oli siin seda vähem võimalik, et ma juba varem Teie ees pisut vildakasse olukorda olin sattunud. Võtke siis ühes oma raskesti katsutud vanematega alles täna vastu minu sügav kaastundmuse kinnitus selle valusa juhtumise puhul. — Andku jumal Teile kõigile troosti ja rahustust ja lasku ta seda tõeks saada, et <i>Postimehe</i> rahulikum toon mitte sulest, vaid südamest oleks tulnud!</p>
<p>Nädalapäevad tagasi jõudis sõbra vastus siia; ta kirjutab ja palub tungivalt, et ma nõuksvõetud asja katki jätaksin, sest "nõnda armas ja meeltmööda" kui temale Teie päevapilt ka oleks olnud, kui see <u>heameelega</u> ja ilma tingimusteta oleks antud, rasket ohvrit ei nõudvat ta ometi iganes.<note place="end" n="26"><p>Vrd M. Lepik, Schotti kirjad Kreutzwaldile. — Paar sammukest II (1960), lk 324.</p></note> Tema abikaasa kirjutab sinna omalt poolt juurde: "Teie rahustamiseks võin ma Teile teatada, et minu mees sellesinatse koha Teie kirjast mulle ette luges ja pärast koguni minu enda kätte lugeda andis. Sellegipärast palun ma Teid minu meest ses tükis mitte ülemäära kõrgelt hinnata, sest küllap seal oli kiiduväärse humaansuse (?) kõrval mängus preili Lydia J[annseni] puhul vaimses (?) mõttes ka pisut halb südametunnistus — ja sellepärast oli mu mees rõõmus, kui ta <u>Teidki</u> — <u>enda</u> arvates — ülekohtuse tee pealt sai tabada!?? — Ainult ses tükis ei tohi Teie tema kinnitust uskuda, nagu ei teeks palutud pildikesest ilmajäämine temale pisematki tuska!" —</p>
<p>Nõnda kõlab siis kõige uuem läbirääkimine selles delikaatses küsimuses. Teie näete siit, et mul luba ei ole Teile oma palumistega peale käia ega ka sõbra nime avaldada, aga uskuge minu sõna: kui Teie <u>priitahtlikult</u> minu endist palumist täita võtaksite, siis oleks küll <u>pool</u> Schotimaad<note place="end" n="27"><p>S.o pool Schotti perekonnast.</p></note> selle üle koguni rõõmus! —</p>
<p>Need read peavad ühes Teie omandusega veel täna härra Laakmanni vahetalitusel Teie kätte jõudma. Lõpetuseks võtke vastu veel uudis, et <i>"Hommiku- ja õhtu-ohvrid"</i> konsistooriumilt luba ei saanud, <u>sest</u> — nagu kirjas öeldakse — "leidub töös kohti, mis ei ole kooskõlas pühakirjaga ega luteriusu kiriku sümboolsete raamatute õpetustega". — Sellest hoolimata läheb minu käsikiri homse postiga Peterburi tsensuuri peavalitsusse ühes palvega, et sealtpoolt kätte näidataks seadus, mille põhjal vaimulikul või ilmalikul tsensuuril õigus on kogu käsikirja vande alla panna, kuna nad minu teada ainult üksikuid neile sündsuseta kohti ära keelata võivad. Pärastpoole peate tagajärgedest teada saama. Ortodokssest õpetusest kõrvalekaldumist on ära märgitud järgmistes kohtades: 1) et Kristus ühes kohas mitte kui jumala ainusündinud poeg ja patuste õnnistegija, vaid nagu "puht tark" ette tuleb; 2) kuna ka mittekristlikud religioonid ainult mitmesugused teed on, mis ühisele suurele eesmärgile viivad; 3) et inimene vooruse läbi võidukrooni peab pärima, ja 4) et kõiki inimesi üles kutsutakse "suure tõetempli ehitamiseks kaasa aitama".</p>
<p>Peale selle oli härra kindralsuperintendent veel suusõnal mu sõbrale<note place="end" n="28"><p>See sõber on tundmata.</p></note> öelnud, kelle vahetalitusel käsikiri sisse sai antud: Dr. Kr[eutzwald] olevat ju tuntud kui <u>ratsionalist</u>.</p>
<p>Nüüd aga, minu hea laps, olete küll minu käekirja uurimisest koguni väsinud, sellepärast siis lõpetan lootuses, et seesinane sõnumik Teile selget tunnistust annaks, kuidas mina Teie vastu pahameele varjugi ei tunne, vaid nii enne kui pärast kõige ustavamal meelel Teid südamest tervitades ennast ikka nimetada tahan Teie</p>
<p><i>Viru laulik.</i></p>
</body>