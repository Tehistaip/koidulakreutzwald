<?xml version="1.0" encoding="UTF-8"?>
<body>
<h2 author="KOIDULA" number="78">78. KOIDULA KREUTZWALDILE.</h2>
<source>EKM EKLA, f 63, m 1:2, l. 40</source>
<p>Esmaspäeval, 7. detsembril [18]70.</p>
<p>Ma pidagu vahet? Hea küll, aga selle eest saan ma iga niisuguse pika päeva jaoks õiguse mõningateks papale määratud ridadeks — s.t papa olgu piksevardaks nendele paljudele mõtetele, mäherdusi ma köidisesse ei saa panna nagu oma valutavat kätt ega villa mähkida nagu haiget rinda! — Vaene armas papa! Minu reedesed read võiksid Teil juba käes olla: ma vaevalt veel mäletan, mis ma Teile võisin ütelda, nii segane oli mu meel! Kõik läheb minust mööda nii kiiresti ja nii kirevalt nagu pildid kaleidoskoobis — silmad vahivad ainult mehhaaniliselt sisse, sest iga terasem vaatamine paneb nad valutama! — — Ilus ja kosutav peab olema see nii paljudest vastikuks põlatud vanadus! See, et võib kõrgelt kaljutipult alla vaadata pilvede ja udude all voogavale ja keerlevale maailmale, peab minu meelest tekitama vaikse, tõsise, kindla tundmuse. Objektiivsus!! Oh, ma igatsen seda taga ning võitlen ja võitlen, aga ei leia seda siiski, ning mind paneb kartma ja võpatades taganema iga aupaklik sõna, mis mulle öeldakse, iga minu peale sihitud imestav pilk: eks pane need siiski minu peale kohustusi, mida ilmvõimatu on täita? Oma aknast näen ma kõrki suitsu sirgelt nagu küünal õhku tõusvat — ja järgmisel silmapilgul on tema saatus teda tabanud: õhuvool mängib temaga nagu sulega ja pillutab ta viimaks iga nelja tuule poole laiali! Miks ei jäänud ta alla oma nelja nõgise ahjuseina vahele, kus oli nii pime ja soe?! Lumekülma maailma seal õues ei passi see soojusemälestus, mille ta enesele veel tallel hoidis kahtlasel reisil valguse poole, üles puhta, taevaliku valguse poole! Üleval on valge ja selge, aga külm — külm! Kellel kasukat ei ole, jäägu ahju äärde ja ärgu pidagu härmatanud sätendavaid puid jõulukraamiks! </p>
<p>On see mõnitus või on see — peab see olema meelitus, et minu sisemine ja välimine olemine võib ikka veel kirjuma ja segasema kuju võtta? Minu kevade on möödas ja suvetormid on paljudele, paljudele õilmetele otsa teinud — tihti tunnen ma enda nüüd nii väsinud, nii sootumaks ilma lootuseta, ja siiski pean ma nüüd enam kui kunagi ära andma sellest, mis on minu oma, pean kõik need uurijad pilgud, need tähelepanelikud silmad aina kindlamalt ära kannatama ja ära vastama... Ja kui pisut <u>tõtt</u> on kõigi nende juures! Mina lähen umbusklikuks, ei, ma <u>olen</u> seda juba, — kas siis seestpidi nii ruttu vananetakse? — Oh aeg, jäta minule alles see piiripidamatu usalduse õnnelik tundmus, mis ennast kümme korda petta laskis, et üheteistkümnendal korral siiski inimesi uskuda! Ma ei saa aru inimestest, kelle loomus nõuab hoolikat, ettevaatlikku kaalumist, küünarpuud tõsise tundmuse igale tükile, mida nad teistele ulatavad. Ma tean küll, et ringi minu ümber on palju kurja liikvel, aga ma pean seda tunda saanud olema, enne kui ütlen: see ta on! Siis on küll kauaks valus, aga kas siis ümbruse igavese umbusaldamisega südames õnnelikum ollakse? See ei lase puhast rõõmu tõusta ja — eks aega ole nutta küllalt, kui lõikav valgus on silma sattunud. Ma ei ole loomult umbusklik, ma püüan kõigest väest seda mitte olla — ja — ja ma muutun selleks <u>ometi kõigele vaatamata</u>! Kui ma veel ainult ühe päeva otsa võiksin laps olla!</p>
<p>——————</p>
<p><u>Teisipäeval</u>. Oh, armsam papa, kui tuhmilt venivad mul need päevad mööda! Kui elu, kus ta sisemiselt vaene peab olema, väljaspoole ei tohi rikas ja tegev olla: mis on ta siis väärt? Mina olen harjunud nõnda, et kui mul midagi vastu võtta ei ole, siis ma annan, aina annan — nüüd ei tohi ma seda ka mitte: mis jääb mulle siis veel? Minu peale on tulnud meelemasendus, mida ei jõua vaibutada kõik see kõlav lustiline lobisemine minu ümber ja nii sagedasti, kui saan, hiilin ma alt teiste kirevast askeldusest üles oma vaikse nelja seina vahele, et lasta ennast unistustest kanda välja lumega kaetud maailma ja voli anda valusatele mõtetele, mis on kriiskavas disharmoonias nende vastu valmistatud meelelahutusega. On see tänamatu? Vahetevahel on see minu enda meelest nii. Kui ma üksnes tööd teha saaksin! Küllap siis tuleks ööde uni iseenesest! Kui ilus see oli, kui ma veel mõnda kurvastust mõlgutades nii kaua nutsin, kuni sealjuures magama jäin! Olen ma nii vanaks jäänud või ei ole kurvastus enam nii suur? Ma nutan nüüd nii harva ja magan ka nii vähe, ja kui hommikul uni üheks tunniks väsinud silmadele vajub, siis...</p>
<p><u>Kesknädala</u> õhtul. Suured valged lumehelbed langesid täna hommikul taevast, — seal tuli Teie sõnumik, südamepapakene, esimene tervitus varsti algavaks uueks eluaastaks! Teie pidasite seda päeva veel meeles, taadikene? Kui hea Teie olete! All tehakse seks mitmesuguseid ettevalmistusi ja mul tuleb tihti mõlemast silmast pime olla — ning ometi on minu süda nii valus, et ma veel ei tea, kust pean ma seks päevaks lahke näo võtma? Ma olen küll juba üsna hästi õppinud maski kandma, palju paremini, kui seda ennem võimalikuks oleksin arvanud, ja ometi! Ah papa, ka võrdlemisi noor inimene võib siiski omale <u>rahu</u> soovida, hästi sügavat, tumedat rahu, sest noorusepäevilgi võib ununeda, <u>mis nägu rõõm on</u> ja kus ta kord läheneda tahaks, seal võib juhtuda, et see arg tuksuja asi põues on oma kannatamise-jaksu tõttu tuimaks läinud ega taha enam mõista, et maailmas muud ka veel on kui välispidine paiste! Ah, ärge tehke sellepärast nii jahmatanud nägu, papa, ega nimetage mind tänamatuks! Need rohked soovimised, Teie ise ütlete, ei lähe ju ometi mitte täide, nad muutuvad vormiks, formaalsuseks nagu kõik maailmas! Tõsi jah, teretamisel ainult mitte käest võtta glasseekinnast, et inimesed ei näeks loomulikku inimesekätt — see oleks ju järgmise haava jaoks üks kaitseta koht enam! Oh, ma ei taha oma tuntud "uhkusele" häbi teha ega "lahkusega" kitsi olla sel paljuoodatud sündimisepäeval!</p>
<p>Oh papa, kui pime ja sogane on ometi maailm! — See on minust paha ja laiduväärt, et ma Teiega ainult <u>iseenesest</u> räägin — andke mulle andeks, papa! Ma tahan mõistlik olla, ma tahan kõik unustada, mis mind heidutab, ja jälle teiste peale mõtelda: siiasaadik on see ikka aidanud! Papa, kallim papa, rääkige mulle oma eeposest! Missuguse süžee olete Teie valinud, kui minu pärimine indiskreetne ei ole? Lubage mul jälle kuulda Teie töödest, Teie tegemistest, sügavasti tuttavaks saada Teie ettevõtmistega! Mina arvan, et päästmist ei tule minule mujalt kui tööst, tööst vähemalt mõttes, teiste tööst ja tegemisest osavõtmisest, kui ma <u>ise</u> mõneks ajaks käed rüppe <u>pean</u> panema. Paigalseismine on minu jaoks surm, halvem kui surm — elavalt maetud olemine!</p>
<p>Pühapäeval kanti siis <i>"Kosjakased"</i> kolmandat korda ette.<note place="end" n="1"><p>Koidula teine näidend "Maret ja Miina ehk Kosjakased" on kirjutatud 1870. a Jannseni jutu "Naabritütred" ainetel, mis omakorda toetub saksa kirjanikule W. O. Hornile (Friedrich Wilhelm Philipp Oertel, 1798—1867). Näidend etendati esmakordselt 23. septembril 1870, teist ja kolmandat korda vastavalt 30. septembril ja 6. detsembril samal aastal. Trükist ilmus "Kosjakased" alles 1946. a.</p></note> Tükki võetakse hästi vastu, kuigi see on veel kole puudulik. Ma mõtlen, niipea kui jälle avalikult tööd teha tohin (need read on igapäevane sõnakuulmatus), lõpule viia oma mitme kuu eest alustatud <i>"30 vakka rukkitangu"</i>; vahest võib selle siis jaanuaris ette kanda.<note place="end" n="2"><p>Koidula kolmas näidend "Säärane mulk ehk sada vakka tangusoola", mille ta lõpetas 1871. a ja mis Vanemuises ette kanti 3. ja 4. juunil 1871. Trükis ilmus näidend 1872. a.</p></note> See on silmapaistev, kuida rahvas mängutükkisid taga igatseb: iga uus etendus toob saali täis. Pühapäeval ei pääsenud läbigi, mitmel läks püstitäis ruumis süda pahaks. Mina olin, kui koju jõudsin, nii väsinud ja rammetuks jäänud, et kuku või maha — aga selle eest mängiti ka seekord paremini kui kunagi varem. Kui meil ainult naisterahvaid oleks, kes näitelaval liikuda oskaksid, kui palju paremini siis asi läheks! Kuigi sellel, kuida minu vend Harry mängib esimest armastajat-naisterahvast ja külakaunikest, pole väga vigagi, teeb juba hääl üksi selle varsti võimatuks ja tema võib ometi ainult <u>üht</u> osa täita.<note place="end" n="3"><p>Harry Jannsen oli Vanemuises mänginud noori armastavaid külaneidusid: Muru Miinat "Saaremaa onupojas" ja Suli Miinat "Kosjakaskedes"; hiljem esines ta Maie osas "Säärases mulgis".</p></note> Järgmise lustmängu mõtlen ma naisterahvastega lavale seada — <i>nous verrons</i>!<note place="end" n="4"><p>Tegelikult esitati ka "Säärane mulk" meesnäitlejate poolt.</p></note> Papa, Teie peaksite ka oma osa andma meie repertuaarile, kus esiotsa ainult lustmängudel ruumi on, sest et meil suuremateks tegudeks veel personal puudub! Kui hindamatu väärtusega rahvakasvatuse abinõuks võiks olla sobiva repertuaariga näitelava! Eks teatud piirini ole kõik, kellel seks vaimujõud ei puudu, koguni kohustatud seda momenti kõiges tema tähtsuses arvesse võtma?</p>
<p>Prof. Schotti muudetud aadressi ma juba teadsin, tänan Teid! Küllap minu reedene sõnumik<note place="end" n="5"><p> s.o kiri 76.</p></note> tõi Teile asjaloo kohta seletuse. Ma igatsen väga mõnda rida selles hästi tuntud käekirjas; — oleks ometi, et minu sõnumik pole ekstrasõitudele sattunud või koguni mitte kätte jõudnud seal teisel pool. Mina kirjutasin 1. nov[embril] — nüüd on meil juba detsember. Ka ühe eksemplari <i>"Saaremaa onup[oega]"</i> ja <i>"Linnutaja laulusid"</i> läkitasin tagant järele. Viimasel ajal ei ole minul õnne olnud oma kirjavahetusega — ja nüüd kardan iga kord halba, kui vastus kauemaks viibib. Head ööd, papa! Õues on pime — peaaegu niisama pime kui seeski ja vaiksed tähed vaatavad alla külmalt kõrgelt võlvilt. See on imelik, et ma nüüd neid peaaegu kardan ja nende kõne eest kõrvale hoian — ma ei taha neid mõista. Mul ei ole ju paha südametunnistus — ainult nende siramise-kõnes on mingi põhjatu, lõikav valu, hästituntud kirjast ei leia ma kätte endist rahu... Rind valutab — head ööd, papa!</p>
<p>——————</p>
<p>Kullakallis papa, ma pean Teilt väga, väga paluma andeksandmist! See on ju terve jeremiaad, mille ma Teile olen ette laulnud! Mis Teie küll mõtlete minu kannatlikkusest ja iseloomukindlusest või õigemini mõlema puudusest, sest ma olen Teile kõik need leheküljed täitnud — silmapisaratega! Armsam papa, lugu ei ole nii hull, tuhin läheb juba jälle üle! Õigusepärast oskan ma piripillilikku elementi endas kaunis hästi talitseda, aga mitte alati igaühe vastu! Sant vabandamine või õigemini uus enese peale kaebamine — amnestia andke ikkagi, papa! Tõesti, ma tahan mõistlik olla! Ja täna viin ma selle nõu tõesti täide!</p>
<p>Kas ma Teid ka tänasin, papa, Teie lustaka õnnesoovimise eest? Vaevalt küll, siis õiendan ma selle takkajärele <i>in optima forma</i><note place="end" n="6"><p> kõige paremal kujul, kõigi reeglite kohaselt (ld k).</p></note>. Ah — papa astub nii vormlikult, igapidi vormlikult ette — <i>ergo</i> pean minagi seda tegema. Pean ma? Rumalus, kullakallis papa, mulle ei tule pähegi! Sõnaohtraid soovimisi, mis küllap vist <u>samuti</u> Teie juures täide ei lähe, ei too mina Teile mitte, meile kõigile aga soovin ma, et <u>Teie</u> alles jääksite nii kauaks, kui need meie soovimised kestavad! Kui see täide läheb, on Teil igavene elu kindel, südamepapakene! Teie olete kallis palju rohkematele inimestele, kui arvate, see sugu ei kustu — sellest see tuleb! Ja kas teate, glasseekindaid ei pane ma sel südamest soovimisel mitte kätte, muidu läheksid varesejalad paberi peal veel vildakamaks, ja küürus selga ei too ma ka kaasa, aegupidi tuleb see isegi. Aga — jätkem nali — üht tõotust, mis täna nagu igal ajal minu südame sügavusest tõuseb, tahan ma korrata: elades ei unusta ma, kui palju eest ma Teile tänu võlgu olen, elades ei lase ma oma mälestusest kustuda kõike heldust, kannatlikkust, usaldust, mida Teie Lydiale näidanud olete ja 14. detsembrit tahan ma enesele <u>isiklikult</u> üheks pühaks ja mälestusepäevaks pidada,<note place="end" n="7"><p>Kr-i sünnipäev on 26. (vkj 14.) detsembril.</p></note> niikaua kui ma elan, nõnda kui meie <u>rahvaski</u> iga uue põlvega seda ikka enam seks pidama õpib! Tõsi küll, kunst ei ole seda teha, mida teha meil väga kerge ja loomulik on, väga meeltmööda ja hõlpsate kohustuste täitmine ei teeni kiitust, kuid, minu kõrgesti austatud sõber, Teie ees midagi kiiduväärset korda saata, seda ei või ma elades püüdagi, sellepärast olge minuga rahul juba siis, kui ma oma kohust Teie vastu nii kaugele püüan laiendada, kui see minu nõtrade jõududega kokku sünnib!</p>
<p>Esmaspäeval — siis on ju Teie sündimisepäev, kullakallis papa — niisiis esmaspäeval... riputan ma ilusa rohelise pärja päevapildi ümber seina peal — möödaminnes öelda, papa: Teie võiksite tõesti hoolt kanda, et ma saaksin palju suurema ja täie kehakujuga võetud pildi — — — nõnda siis riputan seinale ja ei tee päev otsa <u>mitte midagi</u>! See on sellesinatse päeva tähtsusekohane pühitsemine, papa, <u>Teie ise</u> ju ei jäta 14. kuupäevast hoolimata ühtki visiiti tegemata, mis väga vääriti on — andke andeks! — õigel kombel peaks ju lugu vastupidi olema! Aga jah, sel päeval luban ma endale mahti ka mõtlemiseks, palju mõtlemiseks... kuida küll on pilvise ja selge ilma vahetus meie lähema tutvuse aastatest läbi käinud, papa? Sinist taevast ja pilvekuhilaid, tormi ja päikesepaistet on need kerged lehed edasi ja tagasi kandnud — mul on veel selgesti meeles, kuida minu käsi värises, kui ma seal Krüdneri majas<note place="end" n="8"><p>Vt kiri 29, viide 4.</p></note> siniste tapeetidega ahjunurgas Teie esimesed minule saadetud kirjaread lahti võtsin! Kui palju, palju on sestsaadik teiseks läinud minu sisemises ja välimises elus, kuigi ta pealtnäha nii vagusi edasi voolab nagu jõgi läbi aasade: lausikult, ühetasaselt! Mõnda on lahti tulnud, mis igaveseks näitas kinnitatud, mõnda ennast ühendanud, mis üksteisest ilmatu kaugel eemal oli, ja ma ei värise ka enam Teie sõnumikke lahti tehes, armsam papa, ilma et ma meie vahekorra südamlikkusele sellest kahju märkaksin. Kuida õieti õpitakse elu tundma, papa? "Willst du dich selber begreifen, so sieh, wie die Andern es treiben"!?<note place="end" n="9"><p>Friedrich Schilleri lühiluuletus "Der Schlüssel" ("Võti"): "Willst du dich selber erkennen, so sieh, wie die andern es treiben, / Willst du die andern verstehn, blick in dein eigenes Herz." Tõlkes: Tahad sa ennast mõista, siis vaata, kuidas teised seda teevad, / tahad sa teisi mõista, siis vaata oma südamesse.</p></note> Ah, nad askeldavad nii kirevalt ja imelikult, et mina nendest "arusaamiseks omaenda südamesse vaadata" ei tohi: seal ei ole midagi sellele vastavat, ehk küll [on see] kirju küllalt! Kas siis <u>iga</u> uus inimene on Oidipus<note place="end" n="10"><p>Oidipus – müütiline Teeba kuningas, Teeba kuninga Laiose ja kuninganna Iokaste poeg, kes teadmatult tappis oma isa ja abiellus oma emaga. Esines juba Homerose „Odüsseias“, kõige tuntumaks on aga saanud Sophoklese tragöödia „Kuningas Oidipus“ kaudu.</p></note>, kes suure elumõistatuse kallal mõistatama peab, või on üksnes üksikud selle õnnetuse jaoks määratud? Mina ei tea, mille üle ma õnnetum olen: kas selle üle, et mind mõtlema, või selle üle, et mind tundma mõisteti!</p>
<p>Ah, ma tahtsin ju mõistlik olla — hästi mõistlik! Ma olengi seda juba jälle ja et ma selleks jääksin: head ööd, papa! All kolistavad ja möllavad nad nii hirmsasti, nagu tahaksid laupäeval minu auks "Hamletit" või "Fausti" mängida: kohased teemad minu meeleolule, olgugi ses mõttes tubli tükk paroodiat! Kui mina nagu kord ja kohus püüan, vahest leian asjal ka mõne päiksepoolse külje! Mis see on, mis teeb minu nii tülpinuks elust, kui sinna lausa lõõmas trots ja satiir sisse ei pragise? Missugune see kerge süda on, papa? Kas Teie teate sest midagi? See rohke, rohke lumi õues ajab mu veel päris segaseks! On ka täiesti arusaamatu lugu, kuidas need puude kangelt taeva poole sirutatud käsivarred ükskord haljad võisid olla? Ja nii külm — nii külm! See on talv, mille üle ka pidavat võima rõõmu tunda — kui tema koledusi ei tunne. Ah, ma tahaksin, et oleksin nii vana kui Teie, papa, ja et Teie oleksite minu aastais: kõigele maailmale oleks see palju õnnelikum lugu! — Ja nemad kõik arvavad, Lydi "olevat ometi päris mõistlik!!" — Armas papa, ma annan Teie käele suud Teie peopäevaks! Jääge ikka üsna kauaks, kauaks siia kirjusse, keerulisse, äramõistmatusse maailma oma koolilapse </p>
<p>Lydia juurde!</p>
</body>