<?xml version="1.0" encoding="UTF-8"?>
<body>
<h2 author="KOIDULA" number="79">79. KOIDULA KREUTZWALDILE.</h2>
<source>EKM EKLA, f 63, m 1:2, l. 41</source>
<p>[Jaanuari algul 1871.]</p>
<p>Armsam papa <i>Viru laulik</i>!</p>
<p>Kas Teie teate ka, et mina oma tegemisega õieti kõige suuremat kiitust ära teenin, et Teie ükskord <u>kannatlikkuse</u>, selle väga "negatiivse vooruse" pärast taevas koha saate? Ah papa, kui Teil seda ei oleks, sedasinast väga tublit omadust, siis kindlasti oleks meie vahel ammu kõik otsas! Siin ma nüüd olen, väsinud ja tönts 300-st lõpmata pikast ja nii rohkesti ülearuse tühja-tähjaga täidetud kirjast, mis kontoraamatusse tulid sisse kanda sel ajal, kui suusõnal tellijad mõlemat ukseläve tallasid. Ärakurnatud sest vaimutapvast tööst, mis siiski nii ränka rakkesolemist ja piinavalt hoolsat tähelepanemist nõuab, tulin ma siia üles oma tuppa, et veel tunnid 10—12 vahel Teile anda, sest homme, niipea kui silmad lahti teen, algab veel kibedam päevatöö kui tänane: hulgaliste arvelekandmiste kõrval veel üles antud aadresse kirjutada, mis ülehomme posti peale tulevad anda. Kui imelik, et minu töö võis veel rohkemaks minna! Kas teate, papa, nüüd on ju 2 toimetajat = 1 1/2 poognat <i>Postimeest</i>.<note place="end" n="1"><p>Vrd kiri 76, viide 4.</p></note></p>
<p>Vaadake, papa, et ma Teile nüüd mitte, kaua mitte kirjutada ei saa, siis lubage mul täna Teile ütelda, et mul siiski väga paha südametunnistus oli Teie heldusele mõteldes: alles täna võin ma Teie lahkele uue aasta soovimisele<note place="end" n="2"><p>See Kr-i kiri pole säilinud.</p></note> oma jao vastu anda ja Teile oma rõõmu avaldada Teie tervekssaamise ja lootust mööda praegugi rahuloldava tervise üle. Südame põhjast soovin ma, et kullakallis papa uuel aastal vana kergemeele maha jätaks ja nt mitte <i>"Ilmatariga"</i> kemplema ei hakkaks,<note place="end" n="3"><p>Kõne näikse olevat Schultz-Bertrami eesti-saksakeelse teose "Ilmatar. Eine divina commedia rustica" ("Maamehelik jumalik komöödia") käsikirjast ja korrektuuridest, mida Kr. 1871. a algul luges; vrd Kirjavahetus IV, reg. järgi.</p></note> mis temale üle jõu käiks, ja et ta vähem sarkastiliseks läheks teiste inimeste vastu, nt ühe üsna vana ja pika kasutütre vastu, kes tõsiselt nõu kandis üksikute küsimuste iroonilise arutamise pärast urisemise-urgu ära pugeda, kuni tal veel õigel ajal päästev mõte tuli, et see <u>temale endale</u> kõige suuremat kahju oleks teinud. Mis toon see oli? Säherdune mõte! "Jacobsoni-maania"? Kas iial on midagi nii apartset kuuldud? Vuih, häbenege, papa! Kui minu otsekohene kirjutamiseviis Teid niisugustele mõtetele võib viia, siis, papa, pean ma küll hoolega rohkem reserveeritud stiili püüdma, olgu mul küll raske Teie vastu reserveeritud olla. Aga minu meelest oli — vabandage! — kuidagi nii koomiline Teie lausa eeldamine, et härra "Linnutajal" miskit tegemist on minu ennejõuluse meelemasendusega, et silmapilguks tõusnud tusal, noh ütleme nõnda, varsti naeruks tuli muutuda. See hea mees! Lootuse järgi ta ei aimagi, et Teie ta palju alamale seate, kui ta iseennast tunneb olevat! Aga sellegipärast tahaksin ma, et talle see tähtsus jäetaks, mille ta on ära teeninud, loodan, et see pole ettevaatamatu ega ülearune ülestunnistus, kuida? — Armas taevas, nõnda peab ilmsüütus ikka teiste pattudele piksevardaks olema! Ja <u>missugune</u> ilmsüütus, siin!</p>
<p>Ma jutustan Teile ühe loo, papa! Ma olin pedagoogikaga hakanud tegemist tegema, sest mul oli suureviisiline arvamine oma talendist ses asjas; aga kui ma uskusin, et olen oma kasvandiku hästi mõistlikuks ja targaks ja ettevaatlikuks teinud, seal nägin ma — piinlik ja mind sügavasti alandav lugu —, et olen ta ainult, ütleme, <u>fantaseerijaks</u> teinud, vähemalt mõneks ajaks. Sellest oli mul oma "kasvatuse-substraadi" pärast kahju, ja selle pärast riputasin pedagoogika varna — <i>voilà tout</i><note place="end" n="4"><p>see on kõik (pr k).</p></note>. Kas Teie nüüd olete rahul? Kui mitte, siis ei saa mina Teid avitada, Teie satute siis "jälle äädikakruusi" nagu nurisejad Grimmi muinasjutus,<note place="end" n="5"><p>Tegelikult Ludwig Bechsteini (1801–1860) muinasjutukogumikus "Deutsches Märchenbuch" 1847. a avaldatud jutus "Mann und Frau im Essigkrug" ("Mees ja naine äädikakruusis").</p></note> ja siis ei aita Teid keegi enam välja, selle peale olge kindel. <i>Ergo</i> —!</p>
<p>Ah, kui palju on mul selle viimase aja sees veel <i>Postimehe</i> <u>kõrval</u> teha olnud! <i>Vanemuises</i> on nüüd üks naisterahvaste tööring ja see võtab minult kõik jõu, mis muult tööpõllult üle jäänud. Meie tegime 36 vaesele eesti lapsele jõulupuu ja sinna juurde mitmesuguseid kingitusi, riideid, mängukanne <i>etc.</i> Mulle ei antud sellega hommikust õhtuni rahu, aga nüüd on ka see läbi tehtud ja pisukeste säravad silmad ja õnnelikud näod on kõik nähtud vaeva rikkalikult tasunud. Edaspidi tahan ma aga ettevaatlikum olla ja <u>esiteks</u> lapsed valida ja siis kingitused; see on kasu, mida sellest sain <u>iseenesele</u>. Hea ja tarvilik ja igapidi tulus oli see aga siiski!</p>
<p>Kuida on siis lugu Teie teatritükkidega, papa? Meie ilma tähtsuseta näitelava tarvis on üsna varsti uut tükki vaja: minu oma lustmäng<note place="end" n="6"><p> s.o komöödia "Säärane mulk".</p></note> seisab, sest neil askelduseohtratel päevadel ei ole mul seks sootuks ühtainustki vaba minutit. Ja siiski tahavad inimesed mängimist näha, minult küsitakse igal pool: <i>Millal mängitakse jälle? — Nüüd on neil magu suus.</i> — <u>Mis</u> on Teie eepose kangelase nimi? <i>Lambitu?</i> Meie kangutasime ühendatud jõul pookstavite kallal, aga ei lugenud sest rohkem midagi välja. Idee on, vähemalt minu arvamist mööda, mis mõõdupuuks ei kõlba, niisama õnnelikult leitud kui edu tõotav, vorm, papa, ei või Teie vilumusele ja Teie tuntud osavusele luulevormide leidmisel jäädavalt takistuseks olla. Teie näete, niisiis, taadikene, et meie arvame endal õiguse olevat suures usalduses Teie töö lõpuleviimist oodata.</p>
<p>Ma ei tea, papa, kas ma Teile juba 1 eks. kalendrit<note place="end" n="7"><p>s.o "Eesti Postimehe kalendrit" 1871. aastaks, vt kiri 73, viide 11.</p></note> läkitasin? Mina olen väga õnnetu selle teose pärast, mille eest väljaastumiseks mul ainsaks silmapilgukski julgust ega tahtmist ei ole! Isegi sellega, mis ma viimaks omalt poolt selle tarbeks andsin, on säherdusel viisil ümber käidud, et ma 1872. aastaks kindlasti ka seda vähestki ei luba! Las nad siis üksi vastutavad! See on ju pöörane! <u>Kolm</u> korda üks ja sama parandus tehtud, ja <u>kolmel</u> korral ei ole trükikojas <u>mitte ühte sõnagi</u> muudetud!! Need vead <u>moonutavad mõtte</u> ära! Häbi peaks olema meie ajal säärast tööd päevavalgele tuua! Minust juba uus kalender kaitsjat ei leia, eeskõne kiuste on see kindel!</p>
<p>Mis suurepärane opositsioon see on, mida pastorihärrad tänavu <i>Postimehe</i> vastu teevad — Teie ei kujuta seda endale ette, papa! Võnnu ja Urvaste ja Otepää pastoraadid<note place="end" n="8"><p>1871. a oli Võnnus pastoriks Gustav Oskar Oehrn (1823—1877), Urvastes Carl Gustav Stein (1836—1902) ja Otepääl Moritz Kauzmann (1811—1874).</p></note> ning mitmed teised ei võta enam tellimisi vastu ja mõned neist tunnevad koguni õndsakstegevat tungi sellest muudetud korraldusest auväärt toimetusele kirjalikult teatada ja ennast seega toredasti naeruväärseks teha. Näitab, et neil pole aimugi, kui ligidal oma kõrile neil nuga on! Urvaste v[on] Samson kipub "mustadele kuubedele" agaramalt naha kallale, kui Teie aimate, järgmine "lahtine koosolek" saab tormine olema — nii pikalt kui see <i>Postimehe</i> kohta käib.<note place="end" n="9"><p>Missugusel "lahtisel koosolekul" von Samson pidi pastoritele kallale kippuma, on teadmata. Von Samsoni eesmärk oli siiski Jannseni ja Postimehe mõju vähendamine, vrd ka kiri 80 ja M. Salupere, Postipapa. Mitmes peeglis, mitmes rollis. Tallinn, 2006, lk 223—224.</p></note> Minu jumal, kuida võib olla nii konservatiivne, et isegi aadel liberaalsem on! See on ometi lihtsalt ignorantsus!</p>
<p>Armsam papa, mis lugu see siis prof. Schottiga on? Kas on tema see, kes nüüd mossitab, või on jälle üks sõnumik kaduma läinud? Ma igatsen väga mõnda sõbralikku sõna tema vaimurikkast ja hubasest sulest ja nüüd — ei tule mitte midagi! See on hea abinõu mind üsna vaguraks teha, kui ma vahest ehk üleannetu olnud; aga seda ma ju olla ei tahtnud. 1. november, 1. detsember, 1. jaanuar — see on ju tõesti kolm aastat? Prof. Hunfalvy kirjutas minule mõne päeva eest palju head ja armsat, muuseas ka, et tema raamatust "Reis Eestis ja Soomes" olevat esimene köide (Eesti) juba valmis, teine köide, Soome, trükis.<note place="end" n="10"><p>Vt kiri 49, viide 12. Hunfalvy kirjad Koidulale pole säilinud.</p></note> Ühe lause sõnumikust tahan Teile tsiteerida, papakene: "Et ma meie lugejateperele kirjutan, siis on raamat ungari keeles: saaksin ma aga mõningaid eestlasi ungari keelt õppima panna, siis paluksin Teid neile ütelda, et ma neid kiidan või laidan, sedamööda kuidas Teie arvate, et see mõjub." Mis Teie arvate, papa, kas peab ennast Hunfalvy poolt kiita või laita laskma? Ta on kord juba niisama vaimurikas kui mõnus vanahärra!</p>
<p>Ah jah, südamepapakene, see oleks ju väga ilus, kui meie võiksime selle idülli koos kohvi ja koore ning obligaatsete maiustustega ette kanda. Paraku peab muutuva kuu all mõnigi asi nii jääma,<note place="end" n="11"><p>Vihje Kotzebue värssidele "Es kann ja nicht immer so bleiben / Hier unter dem wechselnden Mond" ("Ei saa ju alati nii jääda / siin muutuva kuu all").</p></note> kuida just on — mitte ainult haigemajade puuduse pärast. See on peaaegu erandita reegel, et need ikka meie <u>kõige armsamad</u> soovimised on, mis me maha matame — peaaegu nii erandita, et tahaks iga mahamaetud soovimist sügavaks või kõige sügavamaks nimetada. Imelik küll, ma ei ole elades selle mõtte peale tulnud, et positiivne õnn (või mida selle nimetuse all mõistetakse) võiks minu ülemeelseks teha, — iga märk sellest on mind siiamaani ikka veel arglikuks teinud —; aga küllap minu saatus seda paremini teadis, muidu oleks ta minule võimaluse selles sihis valla jätnud. Ükspuha, elust tuleb endale päästa, mis veel päästa annab! Võib-olla on oma õnne unustamine kõige puhtam tundmus, mis meile, inimestele, jääb.</p>
<p>Head ööd nüüd, papa, — ma jällegi kipun kangesti langema sellesse talitsematult subjektiivsesse tooni, mis Teie pilke välja kutsub! — Kell teeb tikk-takk: 5 minuti pärast lööb 1/2 1. Minu meelest on nüüd mõnikord, kõige selle viimaste nädalate kära ja müra sees, nagu peaksin palvetama, et minu pea selgeks jääks — ja seda, kui tarvilik see mulle on, ei näe ega aima siiski keegi! Head ööd! Kas papa jääb terveks?</p>
<p>Lydia.</p>
</body>