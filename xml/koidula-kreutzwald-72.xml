<?xml version="1.0" encoding="UTF-8"?>
<body>
<h2 author="KOIDULA" number="72">72. KOIDULA KREUTZWALDILE.</h2>
<source>EKM EKLA, f 63, m 1:2, l. 37</source>
<p>Neljapäeval, 2. juulil, enne lõunat [1870].</p>
<p>Kõige armsam, kõige kallim papa Kreutzwald!</p>
<p>Üks äraarvamata viisil tänamatu loom on see Lydia, kelle peale Teie nii palju heldust ja sõprust raiskate — eks? Ah, kui Teie ainult teaksite, kullakallis papa, kui vilets minu järg on: ma ei tohi ju midagi liigutada, ei sulge ega nõela. Nad peavad mind silmas nagu väetit sääske, kes tingimata peab võrku minema, et oma ettevaatamatut meelt sellesinatsele targale ja kalkuleerivale maailmale tõestada. See oli üks hõiskehääl, miska ma Teid tänada tahtsin Teie kalli, magusa lubaduse eest, mille sisu kõik muud armsad sõnad Teie nelipühi sõnumikus ära neelas,<note place="end" n="1"><p>Kõnesolev Kr-i kiri pole säilinud; nagu käesoleva kirja lõpust ja kirjast 74 selgub, seisnes Kr-i "magus lubadus" kavatsuses edaspidi (septembris) Tartut külastada.</p></note> — papa, küll olete Teie armas ja hea! — Siis tuli teatrimängimine,<note place="end" n="2"><p>Koidula kõneleb esimese eesti teatrietenduse ettevalmistamisest. Etendus toimus Vanemuise 5. aastapäeval 24. ja 25. juunil 1870, kus kanti ette Koidula näidend "Saaremaa onupoeg", mille aluseks ta kasutas saksa luuletaja ja draamakirjaniku Theodor Körneri (1791—1813) värssnäidendi "Der Vetter von Bremen" ("Bremeni onupoeg") süžeed. Koidula oli alustanud eestikeelse näidendi kirjutamist mai lõpul, ta otsis ise ka osatäitjad, muretses kostüümid ja rekvisiidid ning lavastas näidendi. — R. Põldmäe, Vanemuise Selts ja teater 1865—1880. Tallinn, 1978, lk 142—144.</p></note> mis kõik jõud ja iga mõtte nii sootuks absorbeeris, et ma alles hilja voodis endale ikka ja ikka jälle öelda võisin: "Jälle üks päev läinud, kus sa seda <u>mitte</u> pole teinud" — ja nõnda tulid ja läksid päevad kuni kõige viimase ajani, ja nüüd, kus kõik möödas ja <u>õnnelikult</u> möödas on, nüüd ei suuda ma enam — jah, minu järg on üsna vilets! Tema ei taha mitte, see kiusakas käsi!</p>
<p>Kirjutama pidavat ma päevas ainult ühe lehekülje; minu kullakallis papa, kaua see nõnda peab kestma? Harry tahab mõne sõbraga Võrusse sõita, küllap tema kirjeldab Teile esimest eesti teatrietendust, kus ta ise tegevalt kaasa aitas.<note place="end" n="3"><p>Koidula vend Harry Jannsen esines "Saaremaa onupojas" Muru Miina osas.</p></note> See oli üks kordaläinud etendus — mul on hea meel, et võin seda Teile ütelda.</p>
<p>Papa, siin aias suure pärna all on ahvatlevalt vaikne — laua peal on kõik minu paberid ja vaatavad mulle küsides otsa — ei, ma ei tohi ju mitte! Tohter<note place="end" n="4"><p>s.o dr Kelterborn.</p></note> ei tea, et ma tahan Teiega veidi lobiseda, nad on sõna andnud, et nad sest temale midagi ei ütle, tema saaks sellega hakkama, et mul sule ära võtaks. Seal on Teie armsad read lahti minu ees; nii palju kibedat sees ja nii palju rõõmsat ka. — Papa, kindlasti saan ma Teid ikka väga armsaks pidama, niikaua kui ma üleüldse kedagi tohin armsaks pidada ja ma arvan, see kestab väga kaua! —</p>
<p>Reede hommikul.</p>
<p>Ei lähe siiski mitte, papa, ma märkan seda! Ärge ainult olge, oh ärge olge pahane minuga, uskuge ainult, et mul on väga raske oma ridasid tulemast keelata, — valu, valu! Kui — kui ma oma käest sootuks ilma jääksin —?! Tohter ütles, ta tahtvat selle pärast <u>Teile</u> kirjutada... Mis ta sellega küll peaks tahtma? Nüüd võtan ma musti maotuid pille, hiniini või midagi niisugust — taevas teab, mis see on! Ja nemad tahavad mu ära reisile saata, mõneks päevaks, — mina aga ei ole närviline, hoopiski mitte! Nad võtavad endile ainult selle mõtte pähe!</p>
<p>Papa, Teie olete mulle armas — ärge unustage</p>
<p>oma vaest Lydiat.</p>
<p>Harry ei saa Teile neid ridu tuua — postimees oli juba läinud, — aga tema näeb Teid, tema, <u>see poiss</u> —! Papa, ma läkitan Teie armsale käele ühe lapseliku musu! Mispärast ei või mina tema asemel Teie armsasse silma vaadata!</p>
<p>L.</p>
<p>Kui kenasti helisevad kellad ja mängib päike haljas lehestikus! Millal Teie siis tulete, papa?</p>
<p>[Aadress ümbrikul:] Härra dr. Kreutzwaldile — isiklikult kätte.</p>
</body>