<?xml version="1.0" encoding="UTF-8"?>
<body>
<h2 author="KOIDULA" number="55">55. KOIDULA KREUTZWALDILE.</h2>
<source>EKM EKLA, f 63, m 1:2, l. 26</source>
<p>[30. oktoobril — 2. novembril 1869.]</p>
<p><i>Valgele hiirekesele palju tervisi ja ta võib <u>selle</u> pärast rahuga aevastada!</i></p>
<p>30. oktoobril.</p>
<p>Armas papa <i>Viru laulik</i>!</p>
<p>Tõtt öelda oli see üks uskmata ja vastaline laps, kes seekord Teile läheneda tahtis. Kunagi järeleandlik ja õppust võttev meel oli Teie tunaviimase pikema kirja tõttu peaaegu jäljeta pakku läinud ja tuli alles kõheldes ning pärast Teie 22. okt[oobril] kirjutatud kviteerivate ridade saamist peaaegu tingimusteta tagasi. <u>Peaaegu</u>, ütlen ma, papakene, sest <u>täiesti</u> ei ole ma Teile veel mitte andeks andnud, vähemalt võtan endale seda pähe! Kõigepealt aga lubage mind Teid tänada kõige osavõtmise ja nende lahkete sõnade eest, mis Teie mulle ütelnud — — küllap vaibub, peab ju vaibuma kõik valu, mis veel kaduda ei taha. See kestab veel mõnda aega, ma tean seda. Rõõmus ja valus olen mina veidi isemoodi olevus, mõlemad mõjuvad minule teisiti kui nii mõnegi muu peale. Kui nad käes on, siis hirm nende väe eest kihutab mind nende voli vägisi tagasi tõrjuma, meelega maha suruma ja tuimastama. Ma tean, kui hirmsalt, kui vägevalt nad mind võivad haarata, seepärast tallan ma iga ägedama tuhina maha ja töötan ja töötan aina, kuni teised on hakkama saanud valu ja rõõmuga ning mõlema unustamisega siis! Küllap seegi võib sellest tulla, et ühed mind külmaks ja tuimaks peavad, kuna teised mind ekstsentriliseks sõitlevad, sest nad ei tunne seda <u>allikat</u>, mis ilmtakistamata endale teed murdis — — nende asi! Ma kardan mõnikord seda südametuimust, mida olen harjunud kõrvaliste inimeste otsusele vastu käänama. See on üks viga, mille põhi ei ole minu loomuses, elu on tema mulle külge kasvatanud. Aga ma tahtsin miskist muust rääkida, Teist. Oli palju asju, mida tahtsin Teile ette heita. Sõidelgem siis papat, ta on seda hästi ära teeninud! </p>
<p>Teie olete armas ja helde, austatud sõber, iga kord, kui on tarvis seda armastust ja heldust teistele teoga näidata! Mina tean, et ma Teilt ühtki niisugust teoga tõendamist ilmaaegu ei paluks, jah, et ma nt praegu Teid pean härdasti paluma, ometi oma väetitele silmadele halastada ja minu lehed ja laulud kõrvale panna, kuni see lugemine Teie nõdrale nägemisele hõlpsam on! Palun, palun! Aga, papa, Teie võite sõnadega mõnikord nii väga haiget teha, kõige valusamini seal, kus Teie teate, et neid sõnu väga tähtsaks arvatakse, kuna see vana, tore, siunav papa ometi väga armas on. Vuih, papa, oma võimu nii kurjasti tarvitada on suur ülekohus! Teie teate väga hästi, paha vana sõber, et ma igal pool, kus ma vähegi võin ja tohin, kõik eneseusalduse, mida ma muu maailma ees tõesti mitte endast ära ei heida, hea meelega ja tõrkumata <u>Teie</u> jalgade ette maha panen, sellepärast et ma lapsepõlvest saadik Võru papa vastu lapselikku austust, poolehoidmist ja imestust tundsin ning tunnen. Seepärast kannatan ma ka rahulikult ära kõik kibedused, isegi tusatujulise kahtlemise "enam suust kui südamest tulnud" troosti asjas. Et Teie aga <u>minule</u> suhu panete mõtte — <u>"üle kuuekümneaastase vanaraugata saab läbi, sest tohtreid olevat ohtrasti"</u> — see on ometi liig! Seda ei saa sootuks mitte vabandada! Mäherdust minu lausetest saate Teie nii kurjasti väänata? Ma ei saa Teist aru, minu sõber! Miska vabandate siis seda, et Teie jalamaid ei lõpeta läbikäimist ühe olevusega, kes nii toorelt, nii ilma südameta, nii andeksandmatul viisil tohib rääkida? Ah, ärge mõtelge hoopiski, papa, et ma ennast selle lause pärast tahaksin kaitsta! Mul on küllalt enesest <u>lugupidamist</u>, et iga säherdust katset enese<u>süüdistamiseks</u> pidada! Kuida aga Teile võib lõbu valmistada mulle niimoodi haiget teha, seda näidake mulle! Mida tähendab kõik see Teie olemasolemisele vabandust palumine, mis tosinast reast mulle vastu vahib otsekui mõistatus, mida ma ei taipa? Papa, papa, ma ei tunne Teid <u>veel</u> mitte. Millal ma seda siis õpin?</p>
<p>Ärge tehke seda enam elades, papa, ma palun Teilt seda! See võib väga haiget teha! Kas <u>Teie minule</u> hea meelega tahaksite selgeks teha, et minu õige koht on surnuaial? Ja mina — —?</p>
<p>Mu meel on jälle natukene lahedam, sest olen saanud voli anda valusale meelepahale sandi kasvataja vastu, kelle ma küll ise veel natukeseks peaksin kooli võtma, mis? Mispärast sõneleme me õieti nii sagedasti, kallim papa? Kui viimse põhjani minna, siis näeksin ma õiguse pärast hea meelega, et Teie valitsejat mängite, sest mulle omalt poolt teeb allaheitmine palju enam rõõmu kui valitsemine, ainult — väga hulluks ei tohi Teie mul asja ka ajada, austatud sõber, muidu lähen ma Teil tõrksaks. Ma tahan näha, kas ma "kiidetud jumaliku omadusega" toime tulen — ma ei tea ju veel mitte — —! "Meie soo kummardajad" on enamasti tema kõige hullemad laimajad ja ma rõõmustan, et tean, et Teie nende killas ei ole, papa. "Jumalikule omadusele" ei tee see kahju. —</p>
<p>"Schotimaa" küsimus! Ma kuulutan seega kõige pühalikumalt, et Teie, austatud sõber, kuida aga võimalik, olete diskreetsust pidanud ja midagi sinna parata ei saa, kui mina ise vahest peaksin tõe jälile jõudnud olema. Tõtt tunnistada, ma olin tsitaati Teie sõbra sõnumikust lugedes esimesel silmapilgul küllalt lapsik ja lihtsameelne, et mul hirm kehast läbi sähvatas: "Nüüd on pilt läinud, ja Sina ei saa sinna midagi enam parata! Missugune Eris<note place="end" n="1"><p>Tülijumal muinaskreeka mütoloogias.</p></note> on sinu kätki juures seisnud, et Sind tähelepanemise objektiks tõsta sel kombel, mäherduseks Sa ise elades pole põhjust andnud?!" Näete, papa, ma nuhtlen ennast ise oma avaliku ülestunnistamisega alpide mõtete pärast. Alles neid ridu teist korda läbi lugedes märkasin tähtsaisse kortsudesse tõmmatud näost vigurivänta välja vahtivat. "Ma võtan niisiis antud seletused vastu kõige selle kaaluka tõsidusega, mida nõuab üks nii tõsine ja lugupidamiseväärt asi, ja kummardan öeldud meelituse ees kõige <i>grandezza</i>'ga<note place="end" n="2"><p>suurus, kõrgaadliku (grandi) auväärsus, liialdatud väärikus välises käitumises (it k).</p></note>, mis oli viisiks esimest korda hoovkonda viidud daamile Louis XIV aastasajal.<note place="end" n="3"><p>Louis XIV (1638—1715), Prantsuse kuningas 1643—1715. Arendades välja tsentraliseeritud absolutistliku monarhia, lõi Louis XIV ka pidulikele etiketireeglitele allutatud toretseva ja pillava õukonnaelu.</p></note> See armastuseväärne naine! Mul on veel hästi meeles vaimurikas, tark pilk, see passis nii hästi kokku professori tuumaka teadusemehenäoga.<note place="end" n="4"><p>Kõne on Wilhelm Schotti ja ta naise Elise fotodest, mida Koidula nägi Kr-i juures Võrus 1868. a suvel.</p></note> Mööda minnes — kas Teie ei tahaks mulle teadustada, papa, mis tähtsust Teie minu ilmsüüta ja küllalt naljatamisi tehtud protesteerimisele andsite? See näitab mulle veidi kahtlane, sest mul on veel selgesti meeles, kui üleannetusse tujusse mind Teie nii suure aplombiga ettekantud palumine viis. See oli üks lustakas väljakutsumine, ja Teie, papa, olete mind liig hästi kasvatanud, et ma kartelli<note place="end" n="5"><p>siin: väljakutse kahevõitlusele (vrd pr <i>cartel</i>).</p></note> eest kõrvale põikaksin. Tagajärgi, taadikene, kandke nüüd üksi, mina ei saa Teid selles koguni avitada! Ütelge "kellelegi nimetamata jäetule" ja tema abikaasale, keda ma kõrgesti austan, et "vaimne vaade" asja peale on paraku sündinud papa Kreutzwaldi prillide läbi, mis tema nõdrenenud silmade tõttu pole just kanged küllalt, kuigi ma ka ennast kohustatud tunnen vana sõpra kõigest väest kaitsma professori poolt tõstetud süüdistuste vastu. Näete, papa, see tuleb kõik sest, et Teie oma sõnadega nii uisapäisa maailma tormate! Teie teete mulle nii palju muret! Kui "pool Schotimaad" mitte nii mõistlik ja selge pilguga poleks olnud, siis oleks sealpool "Lydia J[annseni]" üle võidud toredasti nalja heita! Vahepeal saatke, palun, kui asja juhtub, sinna minu aupaklik tervitus ja südamlik tänu häbeliku <i>"Emajõe ööbiku"</i> <i>etc.</i> tähelepanemise ja nimetamise eest. Tõepoolest, mina ei ole seda lahkust mitte ära teeninud. Üks lind, kelle suled nii hallid, ja nii tähtsad mehed teevad tema häbeliku vidistamisega tegemist! Kes oleks seda arvanud?!</p>
<p>Kas teate, austatud sõber, meie poliitilised tõekspidamised passivad nii harva kokku, et ma ikka veidi värisedes selle küsimuse kallale asun; kuigi ma usun, et sügavamas põhjas on rohkem süüd minu väljendusel kui asjal endal. Teie näete hädaohtu ainult ida, mina ka lääne poolt, selles on minu meelest lahkuminek. Kui Teie soome lehti loeksite, siis paneksite imeks, kui küpselt seal teisel pool mõeldakse meie positsioonist naaberriikide vastu, kui vähe pettepilte uskudes seal asjad käsile võetakse ja kui vähe sealjuures siiski germanismi ümber lipitsetakse. Meil eestlastel ei ole seks mingit alust, papa, seda ei või Teie omal nahal olla selgemini tundnud kui minu perekond! Kes kahtleb ses, et aadliseisuses tublisid inimesi on? Eks eestlaste hulgas ole küllalt neid, kes kuhugi ei kõlba? Aga mis hoolisid talupoegade priikslaskmise kasuks kõnelejad iial eesti rahva poliitilisest seisukorrast? Arvata niisama palju kui naabri ahv hoolis õpetamise protseduurist, kuida küpseid kastaneid kõige kiiremini tulest välja tuua.<note place="end" n="6"><p>Viide prantsuse valmikirjaniku Jean de La Fontaine'i (1621—1695) valmile "Ahv ja kass".</p></note> Mina ei ole kogunisti see vaimustatud slavofiil, kelleks Teie mind võib-olla peate, mul on ju tihti asja — ja alust väga resoluutselt selle voolu vastu välja astuda; aga ma ei saa ka mitte lippu kõrgele tõsta saksa mõtte eest meie rahva juures, saksa vägivalla eest Eesti pinnal. Au vaimukõrgusele, au saksa edule, au vaimuvalgustusele, mida toob saksa meelelaad — aga ei mingit järeleandmist saksa anneksioonihimule, poliitilisele suurustamisele, sellele kõrkusele, mis ainult <u>tema</u> poliitilises leeris näeb pääsmist ja õnne kõigile piirimeeste ehk naabrite rahvasugudele! Siin on Teile minu poliitiline usutunnistus, papa! See ei ole Teile vahest meelt mööda, sest — ei, mina ei näe miskit vägevat edusammu ses faktis, et kolm pastorit ennast uue kirjaviisi sõbraks on tunnistanud. Sealpool ollakse nii kõvasti tardunud, et — Teie peate seda isegi näinud olema — saksa poolelt pole vähematki kontsessiooni tehtud rahvuslikule kultuurile, mis, Teie tunnistate seda ise, väga hästi omaenda põhjal areneda võib! Vastuoksa: kus säherdused ihad tõusevad, seal astutakse neile kõigest väest vastu — oh, ma võiksin Teile eksempleid tuua, nagu nad mul parajasti värskelt silma ees on! Ja ometi teatakse, kui täbar on situatsioon, teatakse väga hästi, mida meil idast karta on! Seda ida tuntakse ja rahvast tuntakse, seepärast tahetakse langeda, kui see võib sündida "auga", aga järele anda ei taheta! <u>Nõnda</u> on lugu, papa, selle peale olge julge! Minu teadustused ja otsused ei ole nii ilma kaalumata antud, nii üksnes minu omast peast võetud, nagu Teie vahest võiksite mõtelda. Ka Hunfalvy'le teete Te ülekohut. Tema ei ole ainult "turist", tema on ühtlasi poliitiline karakter, kes 1848 mitte tühist osa ei mänginud ja nüüd sama palju kui omaenda huvides seepärast reisis, et tema selget pilku ja õiget arusaamist ja otsustamist poliitiliste ja sotsiaalsete olukordade kohta tunti. Aastakümneid tagasi oli ta surma mõistetud niisuguste ideede pärast, mille realiseerimise eest natsioonid nüüd oma eestvõitlejatele kodanikukroonisid punuvad. Tema mõistis ka Vene püüdmisi siin õigesti hinnata, ma mäletan väga selgesti mõnda tema tähendust selle kohta. Mina, armas papa, usun koos temaga, et meie rahvuslik iseseisvus võimalik on, kui meie Soomele lähenemist saksluse ja slaavluse võitluse pikalevenimise läbi varjata ja edendada saame, usun niisama kindlasti, nagu sellesse usub terve rida tublisid ja kõlbulikke jõude! <u>Seepärast</u> arvangi ma seda meile väga tulusaks, kui ülemalt poolt siin saksa huvidele kontsessioone tehakse, mitte aga seepärast, nagu oleksin ma nii pöörane, et ootaksin sakslaste poolt kontsessioone <u>meile</u>. Kõige hullemad on ja kõige hullemaks jäävad ikka ühele või teisele poole ülejooksjad. Siiski, papa Kreutzwald, ma loodan siiski! Paremate karjale tuleb kärnaste lahkumisest ainult tulu. Kas teate, taadikene, isegi Teie Lydia on suutnud proselüüte<note place="end" n="7"><p>juurdetulnu, äsja pöördunu v uude usku ületulnu (vrd ld <i>proselytus</i>, kr <i>prosēlytos</i>).</p></note> juurde võita. Kallim papa, jääge ometi ka kord nõusse, et temal ei pruugi alati sõgedad ideed olla — või missugust kompromissi Teie soovitate? Kosmopolitismi ei ole ilma patriotismita. Germanism kisub suure võitluse sisse, keda aga kuidagi oma nõusse suudab saada, ja meie? "Venestamine või saksastamine!" Häbi!</p>
<p>Mul on vastumeelt poliitikast edasi lobiseda, kuigi tahtsin Teile veel teadustada, et vastaspartei kipub sellega hakkama saama, et mängib meie hiljuti valitud pastor Eisenschmidtiga uuesti sama janti kui mõne aasta eest (Hurdaga Äksis).<note place="end" n="8"><p>Hurt valiti 1867. a Äksi pastoriks, kuid Liivimaa konsistoorium ei kinnitanud teda kohale ettekäändel, et tal nõutavast pastoripraktikast (nn prooviaastast) oli õiendatud ainult 7 kuud.</p></note> Ta on neile liiaks seda, mille poolest ta kogudusele just paras on: eestlane! Willigerode kahetseb koguduse jaotamist ja püüab igapidi, nagu jaksab, uut eesti kogudust mõne oma praeguse või tulevase sugulase või vähemalt oma mõjualuse pastori juurde juhtida. Igale konsistooriumile surutakse peale, et Eis[en]s[c]h[midt] peaks ära Venemaale minema — tal on kroonu vastu kohustusi.<note place="end" n="9"><p>Eisenschmidt oli ülikoolis õppides saanud riikliku stipendiumi, mille määruste kohaselt ta oleks pidanud tööle asuma Sise-Venemaal; Peetri kogudus maksis aga saadud stipendiumi summad riigile tagasi, mistõttu Eisenschmidt võis tööle asuda Tartus.</p></note> Selle asja pärast oli minu isa hiljuti Peterburis ja tõi häid lootusi kaasa. Aga nad ei jäta. W[illigerodel] on peale siinsete konsistooriumide mõju ka Peterburi konsistooriumis (Laalandi<note place="end" n="10"><p>Johann Friedrich Cornelius Laaland (1824—1891), Peterburi eesti (Jaani) koguduse pastor ja konsistooriumi assessor, hiljem kindralsuperintendent; rahvuselt eestlane. Esines kõnelejana ka I eesti üldlaulupeol.</p></note> jt kaudu). Nüüd oleks, kui kõik lootused kaovad, Hurt paras mees, tema poolt oleksid kõik! Aga paraku ei saa teda nõusse võita, kuigi ta koguduse pärast, kes tema hõisates vastu võtaks, seda tegema peaks, kuni leitakse mõni tubli eestlasest teoloog. Siit tuleb eesti linnakogudus, kelle pastoril saab olema säherdune mõju, et Willigerodel on igapidi asja talle kade olla. Pealegi ei ole öeldud, et Hurt seepärast peaks oma pedagoogikoha maha jätma, mina vähemalt arvan nõnda. Sel korral võiks ta vahest oma seisukohtadest ka "tingimisi" taganeda. Nende lootuste üle, mida Teie <i>Mesilasel</i> olema näete, olen ma südamest rõõmus. Kõik osavõtmise, mis mul kord oli oodatud ja loodetud <i>Koidu</i><note place="end" n="11"><p>Vt kiri 9, viide 5.</p></note> vastu, kannan ma nüüd <i>Mesilase</i> peale üle. Kohe pärast prospekti ilmumist kirjutasin ma sellest Soome ja olen leidnud notiitse tema kohta kolmes soome ajakirjas, viimase veel eile <i>Kuukauslehti's</i> mag. Swani poolt.<note place="end" n="12"><p>Vt Kirjallinen Kuukauslehti IV (1869), lk 233–234.</p></note> — Aspelin kirjutab mulle selle kohta sõna-sõnalt: <i>Kunnia (austus) ja kiitos (tänu) Hurt'ille, joka on uskaltanut ruveta (katsuda) Mesilasta toimittamaan! Hän tulee sillä vaikuttamaan kenties (tema saab sedasama kasu sünnitama) mitä Snellmann</i><note place="end" n="13"><p>Johan Vilhelm Snellmann (1806—1881), Soome poliitik ja kultuuritegelane, üks fennomaanide juhte, Helsingi ülikooli professor ja soome rahvusliku liikumise ideoloog. 1844—1846 andis Kuopios välja suurt tähelepanu äratanud rootsikeelset nädalalehte Saima, kus käsitles kultuurilisi ja majanduslikke küsimusi ning võitles soome rahvakirjanduse loomise eest.</p></note><i> Saimalla Suomessa! Elaköön Mesilane!"</i><note place="end" n="14"><p>Tsitaat Aspelini kirjast 8.09 (26.08) 1869, EKM EKLA, f 59, m 1:3. Tõlkes: Au ja tänu Hurdale, kes on usaldanud hakata Mesilast toimetama! Ta avaldab sellega võib-olla sama mõju, mis Snellmann Saimaga Soomes! Elagu Mesilane!</p></note> <i>etc.</i> Kontsessioon ei või veel tulnud olla, ses asjas ei oleks ju midagi saladuses hoida. Tsensuur, oh tsensuur! Sõnumid on nädalaid vanad, leht tuleb juba 4 nädalat jälle nii korratult tagasi kui võimalik. Hurdal saab olema lahedam, sest ta hakkab kuulehte välja andma, aga targasti ta teeks, kui ta ilmumisepäeva mitte liiga kindlasti ära ei määraks!</p>
<p>Kas teate, papa, Teie olete tõesti üks tore inimene, et jälle natukeseks kirjandusliku kolkapõlve maha jätate! Mispärast Teie nii kaua kõhklesite oma <i>"Hommiku- ja õhtupalvetega"</i>? Nad on kütkestavad, ma ütlesin seda Teile juba seekord. Konsistooriumi jamps jätkem kohe sinnapaika; et üks Schulz<note place="end" n="15"><p>Ernst Wilhelm Woldemar Schultz (1813—1887), pastor ja vaimulik kirjamees. Oli 1846—1863 Pärnus pastor ja hiljem Eestimaa kindralsuperintendent Tallinnas. Koidula tundis Schultzi juba Pärnu ajast.</p></note> Tallinnas "voorusest ja inimlikkusest" aru ei saa, oleksin võinud Teile ette ütelda, sest ma tunnen isiklikult küllalt seda valju dogmaatikut, kes mõttelagedust ja kõikuvat meelt vabameelsusest kindlasti paremaks peab. Siin üks paarimees Teie loole! Suigusaar laseb läbi ühe sulesünnituse, mille konsistoorium oli ära keelanud; see oli ka S[uigusaare] juures tsenseerida. Kui aga Laakmann töö siiski trükkimisele võtab, siis pöörab konsistoorium siinse linnamagistraadi poole, kellel terve looga hoopis miskit tegemist ei ole: kuida L[laakmann] seda tohtivat?<note place="end" n="16"><p>Siin kõne all olevad asjaolud on lähemalt tundmata.</p></note> "Jah, mis pean ma siis tegema, kui konsistoorium mul enam midagi läbi ei lase?" — "Ei pruugi midagi trükkida!" — Seda, papa, ma arvan, on kombeks mõlemalt poolt pitsitamiseks nimetada. Ja kõik peavad suutma küllalt valgustatud ja erapooletud olla, et evangeeliumi evangelistist lahus hoida? — — —</p>
<p>Pühapäeval, 2. nov[embril].</p>
<p>Ma pean päris päevaraamatut Teie tarvis, papakene, ma naeran ise mõnikord selle üle, aga nii see kord on ja — vaevaline muuta. Kui mul on silmapilk vaba aega, siis võetakse kirjavahetus käsile ja — noh, Teie teate ju, mis ma ütelda tahan. — Teie ilusas pikas sõnumikus on üks punkt, mis mulle isiklikult — aga paraku liig hilja — nõu annab: "Haarake kinni!" Vuih, papa! Nüüd olen ma Teie manitsuse viibimise pärast, tulevasest — professuurist ilma jäänud, on see Teist ilus? Ma arvan, Teie peaksite teadma, et mina just pekuniaarset külge iseäranis tähtsaks tõstan, eks ole? Ja Teie, kellelt ma nõu küsin, ajate mul oma viivitamisega kõige toredamad partiid nurja? Psst, neist rumalustest ei tohi Teie aga ühelegi elavale hingele sõnagi öelda, niisugust lori ajan ma ju ka ainult Teile. Kas see austavat väljavalimist tähendab, selle jätan Teie enda otsustada. Mis nüüd puutub kulla "metalliseeritavatesse" omadustesse, siis ei pane ma Teie enam kui 60-aastase elutarkuse juures väljaöeldud kahtlemist hoopiski mitte pahaks; siiski <u>tean</u> ma, et mina nõnda talitaksin, kiitku või naergu mind seepärast kõik maailm, sest ma peaaegu kardan, et ma oma maad ja rahvast rohkem armastan, kui tütarlapsele õigusepärast sünnis on. Kui taevas mulle rikkusi ei lubanud, siis kindlasti ta teadis, mis ta tegi, sest võib-olla oleksin ma kardetaval viisil tema plaane seganud, mispärast ta siis mõnusaks arvas agaralt "rikka paarimineku" vastu elavat antipaatiat turgutada, sest see läheb täiesti tema nõuga ühte. Ma pean ainult hästi palju ennemuistseid jutte õppima tulevase vanatädi-põlve jaoks, selle vastu pole midagi parata! — Eh, papa, mäherduse koomilise seletuse andsite mulle tohtri, ma mõtlen Kelterborni kohta! "Noorel jumalal" on oma neli aastakümmet turjal ja ta pani suuresti imeks Teie meelitavat <i>epithetoni</i><note place="end" n="17"><p>epiteet, iseloomustav või kaunistav sõna (kr k).</p></note>. Ja mina, nagu "kõik naisterahvad", "panevat üksnes arsti armastusväärsusele rõhku"? Lubage, taadikene, et ma selles õigust andvas teadmises, et mul suur meelevald on oma arvamiste üle, selle hoobi täiesti tuimalt vastu võtan! See on K[elterborni] praksisele kindlasti suureks kasuks, et tal on välispidist armastusväärsust ja palju osavust inimestega ümber käia, kuigi ta sellest hoolimata võiks kinnitada Teie lauset, "et Tartul seda kaupa ohtrasti on", sest vaevalt saab ta siia jääda. Aga ta on tubli tohter, kellele mina isiklikult palju tänu võlgu olen. Et ta kui meie koduarst mind enam kui muidu huvitas, tuleb sellest, et tema naine juba varem minu sõber oli ja Kelterborn <u>Teiega</u>, papa, ka, olgugi ainult üheks tunniks, oli tuttavaks saanud, nagu ta ise mulle rääkis. Et ta seekord Teile ei kirjutanud, nagu oli lubanud, tuli sellest, et ta koju jõudes oma naise surmaohus ees leidis. Muidu olevat see Teid huvitanud <i>casus</i><note place="end" n="18"><p>juht(um), kaasus (ld k).</p></note> läinud reeglipäraselt.</p>
<p>Teie terava tähenduse peale ses asjas, et vastusartiklit <i>Postimehesse</i> ei võetud, võin ma üksnes seda ütelda, et võib-olla leiate veel võimalust selle nõu realiseerimiseks, mille Te, nagu ütlete, maha surusite. Üks <u>pastor</u> ei lase endale hoopiski selgeks teha, et toimetajal omaenda lehe kohta eesõigusi on, nii et ta, muidu keskmist järku, et mitte ütelda tühine inimene, mitte Teie poolt hukkamõistetud <i>abielupaariga</i>, vaid <i>Saks-Hansu ja Põllu-Tõnuga</i> tahab rammu katsuda.<note place="end" n="19"><p>Koidula vihjab siin Nõo pastori Eugenius von Mickwitzi (1837—1925) kirjale seoses Eesti Postimehes 17.09.1869, lk 140 avaldatud följetoniga, kus Saks-Hans ja Põllu-Tõnu arutlevad, miks maainimesel pole põhjust priiuse üle rõõmustada, sest teoorjus ja maksukoorem olevat raske. Mickwitz väidab oma 21.09 kirjas, et tööd pidavat igaüks ja igal pool tegema, mistõttu polevat põhjust ka nuriseda. Mickwitzi kiri koos Saks-Hansu ja Põllu-Tõnu vastusega ilmus E. Post. 10.12.1869, lk 188, kus pastori väited ümber lükatakse; vrd ka E. Post. 31.12.1869, lk 200.</p></note> Kallalekippumine ja vastus seisavad nädalaid laekas, papa lükkab sõnasõja ikka edasi, tal ei ole kord juba suuremat tuju pihtaandmiseks. See on kindlasti kõige ebapoliitilisem samm, mida see mees võiks astuda, sest jutuks peavad tulema <u>faktid</u>, mille nimetamata jätmine oleks temale endale kasuks. Aga — tema on pastor, seega ei saa ta vait olla. See on imeks panna, missuguse naiivsusega need inimesed mõnikord asja kallale asuvad. — Dr. Bertramist arvasin ja teadsin ma umbes seda, mis Teie mulle teadustasite. Ta on "kirikutorni-patriotismi" mõnitaja. Tema viimane kiri, mis peab teele läinud olema ühteaegu sellega, mis Teile läkitati, lõpeb sõnadega: "Kui <u>Teie</u> nagu <u>minagi</u> seda mõnusaks peate, et <u>soomlased ja eestlased üksteisele üle mere käe ulatavad</u>, siis <u>peate</u> lubama sellele <u>tähelepanu juhtida</u>" <i>etc.</i><note place="end" n="20"><p>Kiri pole säilinud.</p></note> Mäherdune on selle mehe <u>tõeline</u> pale? Nüüd huvitab teda jälle papa ja <i>Postimees</i>. Haavale näikse arm peale tõmbunud olevat.<note place="end" n="21"><p>Vihje nähtavasti Schultz-Bertrami reageerimisele ühenduses tema "Peegli piltide" terava arvustusega.</p></note> Põllutöökool on küll sulaselge eesti mõte, mille täideviimisel aga veel takistusi ees on. Landwirtsch[aftliche] Societät'is<note place="end" n="22"><p>Põllumajanduslik Selts, õigemini Kaiserliche Livländische Gemeinnüfzige und Ökonomische Societät (Keiserlik Liivimaa Üldkasulik ja Ökonoomiline Selts), algul Riias, hiljem 1813. a alates Tartus tegutsenud mõisnike põllumajanduslik selts, kes tegeles esmajoones mõisamajanduse arendamise küsimustega. Seltsi ajakirja Baltische Wochenschrift andmeil arutati põllutöökooli asutamise küsimust seltsi koosolekul 14.12.1869, millest võttis osa ka Jannsen.</p></note> on sellest mitu korda kõnet olnud, trumpamisele saaks juba teist moodi vastu trumbata, kui ainult asutus elule saaks. Küllap ma jutustan Teile kord hiljem, mis ja kui palju selle ideega ühenduses on.</p>
<p>Mis Teie küll arvasite, austatud sõber, kui ma Teile omad laulud nii <i>sans façon</i><note place="end" n="23"><p>lihtsalt, ilma formaalsusteta (pr k).</p></note> kõigele muule tööle lisaks panin? Nad seisid nädalate kaupa kinnipitseeritult — meie kodune õnnetus tuli vahele — kuni ma lõpuks otsustasin need ära saata. Ärgu saagu see töö Teile koormavaks! Armas isalik sõber, mõtelge ikkagi väga tõsiselt selle peale, et "isegi arstil õigust ei ole oma tervisele kahju teha —"; mina võiksin, kui Teie <u>sellest</u> põhimõttest hästi kinni peaksite, võib-olla Teile andeks anda, et Teie minust nii halvasti võisite mõtelda, nagu ülemal ette toodud. Kas tahate? Kui mind täna musta mulda pandaks, kas Teil ei oleks homme kahju, et nõnda rääkisite? Kuri papa!</p>
<p>Ma olen väsinud! Vaene sõber, Teie silmad! Kell on üks öösel — vahest laseb halastaja unejumal mul täna tunniks paremat und leida kui pooleldi suikumist! Jah, seni pole viga, kui mõtteid vägisi koos tuleb hoida; kus seda vaja pole, seal langeb kõik, kõik, täie hoo ja väega, mida seni tagasi tõrjutud, hinge peale ja mõnikord tahaksin ma appi hüüda nagu uppuja. — Rahu, nüüd magatakse!</p>
<p>Magage, armsam isa, magage! Võib-olla näete und puhkusest ja rahust sel ajal, kui minul suletud laud ei taha askeldavaid mõtteid peaajust välja lubada! Aeg, aeg! Mispärast siis öeldakse, et tal olevat tiivad?</p>
<p>Palju mõtleb Teie peale hellas ustavuses</p>
<p>Lydia.</p>
<p>[Lehekülje ülaäärele tagurpidi lisatud:]</p>
<p><i>Minu mälestatav "Tuletorn"!?</i></p>
<p><i>Kas küünal kustund seest?</i><note place="end" n="24"><p>Vihje Ulriku repliigile Kr-i "Tuletorni" 8. stseenis.</p></note></p>
</body>