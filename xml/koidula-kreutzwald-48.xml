<?xml version="1.0" encoding="UTF-8"?>
<body>
<h2 author="KOIDULA" number="48">48. KOIDULA KREUTZWALDILE.</h2>
<source>EKM EKLA, f 63, m 1:2, l. 22</source>
<p>Tartus, 1. juulil 1869.</p>
<p>Möödas on nad, armas papa, kõik need rõõmsad, virgutavad, nii mureliku põnevusega oodatud, nii suure mõnuga läbielatud, nii suure rahulejäämisega takkajärele tuntud peopäevad! Töö hakkab muutuma kosutuseks. Aga veel käib muust üle ilusa peoaja tundeline järelemõlgutamine, seepärast, papa, on mul tarviduseks kõigepealt <u>Teie</u> ridadele kosta ehk küll — ehk küll ma seda võib-olla tegema ei peaks, kas? Kuida oleks, kui ma nüüd Dörptsche Zeitungit usuksin, kes ka dr. Kreutzwaldil laseb kohal olnud olla?<note place="end" n="1"><p>See ekslik teade Kr-i Tartus viibimise kohta leidub Dörptsche Zeitungis 18.06.1869, nr 139 ("Fremdenliste") ja 27.06.1869, nr 146 ("Vom Gesangfest der Esten").</p></note> Külaliste nimekirjades olete Teie üleval, doktorihärra? Ja miks mitte? Miks ei võinud Teie siiski kohal olla? Mis oleks selles imelikku?</p>
<p>Rumalus! Ma oleksin pidanud Teid nägema, kui Teie siin olite, ja mina leidsin Teid vaid puuduvat — Teie ei olnud Tartus.</p>
<p>Papa, siin päriti Teid taga, otsiti Teid. "Miks ei ole Kreutzwald siin?" küsisid meie Soomest tulnud külalised. Mis oleksite Teie minu asemel vastanud? Ma tean kõik, mis Teie siin kosta võite, ja kõike seda ma ütlesin, aga mis see aitas? Teie oleksite siiski pidanud kohal olema. Mitte minu pärast ega ka teiste pärast, asja pärast. Papakene, ega puudumisega maksa ühtepuhku hiilata, iseäranis Teil —?</p>
<p>Aga ma ei taha uuesti kuulda "juriidilise varjundi" sõitlemist, mul üleüldse tuli Teie viimases armsas kirjas palju sõitlemist vastu võtta ja ma soovin, et oleksite võinud näha minu jahmatanud nägu nii pillava väljajagamise puhul. See tuletas ju päris meelde endisi aegu, kus ma iga Võrust tulnud sõnumiku värisedes avasin — ja nüüd tahate Teie, et Teie ärahellitatud kasulaps peaks täiesti sõnakuulelikult ja ilusti vakka olles alla neelama seda ja seda ja seda? Papa, mina ei karda Teid enam, s.t — ei, nii kindlameelselt ma parem üles ei astu — ma arvan, Teie emantsipatsiooni-ideed on juuri ajanud. Jajah, papa, Teie ei usugi, kui palju ma muutunud olen ja minu eneseusaldamine tõstab väga energiliselt mässu arvamise vastu, et minul õigus ei olnud. Esiteks näitab, et ma ei tundvat naisterahvaid, selle järel ei tunne ma ka mehi mitte ja lõpuks sain hakkama niisuguse andeksandmatu teoga, et panin papa Kreutzwaldile arvesse suure mõju minu tühisele poeetilisele väljaõppimisele. Nii see oli, eks? Noh, kahe esimese punkti üle ärgem vaielgem, mina ei seisa selle pinna peal just kindlasti; siiski kinnitan ma Teile, et minu võimalik naiviteet neis punktides päev-päevalt väheneb. Paraku õpime me naiste- ja meesterahvaid ikkagi küllalt vara <u>tundma</u>, nende valestimõistmine ei ole niisugune elujärk, mille peale hiljem suure kahetsusega tagasi vaadatakse. Tahaksin, et meid jäetaks kauemini selle petu meelevalda. — Aga papa, et Teie nii visalt tagasi tõrjute igasuguse mõju, mida Teil oleks võinud olla sellele poeetilisele talendile, mida Te nii järjekindlalt minu juures püüate leida — mida see tähendab, papa? On see minu nõtrade sünnituste hukkamõistmine? Ah papakene, muidugi ei usu ma siin isegi oma küsimist, aga ma pean Teilt siiski nõnda küsima, muidu olen ma pärast vormiliselt sunnitud Teid juhatama sellele ja sellele peatükile minu endistes sõnumikkudes meie Viru laulikule, kus tema mõjust minu kõige varasemate nooruseaastate peale on äraarvamatutes lausetes pikalt ja laialt aru antud. See oleks sandisti, papa, kui Teie vana prahi jälle peaksite välja otsima, <i>ergo</i><note place="end" n="2"><p>järelikult (ld k).</p></note> — miski ei aita?! Mind ei saa parandada; andke parem heaga järele, et olete minu juht olnud.</p>
<p>Ma olen palju pidanud Teie peale mõtlema, papa, selle viimase nädala<note place="end" n="3"><p>S.o laulupeole järgnenud nädala; laulupidu peeti 18.—20. juunini.</p></note> jooksul veel rohkem kui muidu. Vaikus ja rahu, mis peonädala — meile olid need peo<u>nädalad</u> — üle määra minevale, aga nii meeldivale elavusele õieti tunduvaks kosutavaks kontrastiks on, annavad täie sügavuse varem ja praegu saadud muljetele. Imelik, alles nüüd, võib-olla täna, sel silmapilgul astuvad viimase aasta sündmused täiesti objektiivselt minu ligi, alles nüüd saan ma märku, et ennast alati petsin, kui erapooletult ja sula-asjalikult arvasin otsustavat. Ja — kas ma nüüdki veel ei eksi? Minuga juhtub seda sagedasti. Mul on raske endast vaimseid muljeid eemale tõrjuda, ma otsekui pean nende kultust, tihtipeale iseenda kahjuks. Papa, ma tahan üsna mõistlikuks saada, ma tõotan seda Teile ja usun, et olen sellega juba peale hakanud. Oleks ainult väga palju kergem, kui nii kaugele saaks jõuda ilma nii üpris rohkete elu-õpetusteta.</p>
<p>Teate mis, papa, me oleme selle kahe nädala jooksul hulga ehitustööd valmis saanud — ei, õieti ainult alustanud: me panime <i>"Soome sillale"</i> nurgakivi.<note place="end" n="4"><p>Soome silda on esimest korda hilisemas sümboolses tähenduses mainitud "Kalevipoja" 6. loos, sümbolit arendas edasi Koidula ka oma luules. Soomlaste külaskäigust Tartusse vt S. Zetterberg, Rändajad Soome sillal. Tallinn, 2017, lk 244—251.</p></note> Meie juures olid ulu all peale papa sõbra vana Frommi<note place="end" n="5"><p>Heinrich Fromm (1812—?), õpetaja Riias. Tema kirjad Jannsenile: EKM EKLA, f 112, m 21:5.</p></note> Riiast ja papa kaasdirigendi härra Saebelmanni (seesama Kunileid, kes <i>"Mu isamaa"</i> komponeeris, millel ettekandmisel paraku polnud veeranditki sellest edust, mis peaproovil komponistile suure ovatsiooni tõi) veel kaks härrat Helsingist, üks neist Soome riigiarhiivi <i>amanuensis</i><note place="end" n="6"><p>abitöötaja, kaastööline (ld k).</p></note> mag. Aspelin,<note place="end" n="7"><p>Johan Reinhold Aspelin (1842—1915), soome arhivaar ja arheoloog; viibis laulupeol ajalehe Helsingfors Dagblad kirjasaatjana. 1880. a käis veel kord Eestis ja korraldas arheoloogilisi kaevamisi mh Karksis ja Hallistes. Tema kirjad Koidulale: EKM EKLA, f 59, m 1:3; trükitud: Kalevalaseuran Vuosikirja 37 (1957), lk 23—34.</p></note> teine — tema sõber, sealne kooli- ja kirjamees, meie gümnaasiumide moodi pedagoogilise asutuse juhataja, Koskineni sõber ja tema poolt meile tõsiselt soovitatud. Viimane — tema nimeks on Svan<note place="end" n="8"><p> Carl Gustaf Swan (1839—1916) — soome koolimees ja ajakirjanik. Oma reisikirjelduse "Matkahavannoita Viron ja Liivin maalta" ("Reisitähelepanekuid Eesti- ja Liivimaalt") avaldas ta ajakirjas Kirjallinen Kuukauslehti IV (1869), lk 195—200, 221—230 ja 250—257; ka eritrükk 1872, 82 lk; eesti keeles lühendatult: Keel ja Kirjandus, nr 12 (1969), nr 6, lk 353–358.</p></note> ja ta on <i>Kuukauslehti</i> kaastoimetaja, sarnaneb oma olemise ja välimuse poolest enam prof. Koskineniga, kuna tema sõbra kasv ja välimus, heleblond värv välja arvatud, dotsent Krohni meelde tuletas. Küllap vaimse olemise poolest oli umbes niisamasugune vahe neil kahel härral, kes üle merelahe olid tulnud, et meie rahvusliku järjega tuttavaks saada. Ma võin natuke uhke olles ütelda: nende ootustest jõuti hea tüki kõrgemale. Papa, mida ka kadedad keeled ja suled ei sisistaks: see oli siiski <u>eesti</u> pidu! Mina, üks tütarlaps, olen julge, et niisuguste jõududega, mis nõnda nagu siin täis usaldust ühe usaldusemehe poole üles vaatavad, võib kõik korda saata. Kuida peab uhkusest ja lootusest paisuma süda <u>mehel</u>, kes oma rahvast tõesti armastab, tagasi vaadates nende viimaste päevade peale! Vaadake, papa, ainult neid kõikuvaid pooleestlasi, kes iial ei teadnud, kas nad õiguse pärast sakslased olid või venelased või liivimaalased või baltlased või veel midagi muud. Kuida nad nüüd korraga eestlaste ridadesse tungivad, usurpeerides koha, mida nad millegagi pole ära teeninud! Eestlaste lugu peab hea olema, et renegaadid veel kord renegaatideks saavad. Nüüd näevad nad papas päevakangelast, nüüd, kus see "silmamoondus", milles "ühe mehe edevus süüdi oli", igasuguste intriigide ja mahhinatsioonide kiuste nii ootamata mõnusalt ja soovimist vastu õnnelikult on korda läinud. Kui hästi pidu õnnestus, seda võib näha sest agarusest, miska nad tahaksid, vähemalt vaitolemise läbi, seal kus nad seda rääkides teha ei julge, papa väärt tööd ja tegemist kahandada, mis peaaegu üksipäini oli selle kordamineku põhjuseks. Oli ju "peo president" kõige suurem peo vastane!<note place="end" n="9"><p>I eesti üldlaulupeo komitee president oli pastor Willigerode.</p></note> Sest saaks pisukese raamatu, kui peaksin Teile jooni tõmbama kõikidest sündmustest, kõigest tulise võitluse ajast enne pidu, peo ajal ja pärast. Ja praegu? Elagu üksmeel, mis on meie elanikkonnale ehteks! Oh, see on üks armetu tõug! Tahaksin teada, mitut Diogenese laternat tarvis oleks, et nende hulgas üht <u>inimest</u> leida?!<note place="end" n="10"><p>Diogenes Sinopest (u 412—323 eKr), kreeka filosoof, künismi esindaja. Temast kõneldakse, et ta olevat päise päeva ajal Ateena tänavail laternaga inimest otsinud.</p></note> Kui nad nii väga lapselikud ei oleks endist arvama, et nende sisse ei või näha, peaks küll kannatuse kaotama.</p>
<p>Et rahva juhtide hulgas veel mehi leiti igatahes küll otsijale endalegi ootamata — see päästis peo. Mis luges selle võidu vastu ettevalmistuste vaev, palavikuline tegevus eelkäinud kuudel! Teie ei või seda endale ette kujutada, papa, kui südantülendav see ühele naisterahvale on, kui ta ilma iseloomuta kõlupeade või omakasu püüdvate intrigantide karjas jälle ühe mehega kokku juhtub! Mina sain seda tunda nende päevade vältel, millal papa Tartust ära oli<note place="end" n="11"><p>Koidula mõtleb nähtavasti Jannseni reisi Riiga 1869. a mais (?), kus ta kindralkuberneri juures astus samme tsensuuriraskuste lahendamiseks; vrd Kirjavahetus III, lk 439–440.</p></note> ja ma terve puhastusetule pidin läbi kannatama.</p>
<p>Aga ma tahtsin Teile veel Soomest rääkida — vabandage ärritust, mis mul ikka peale tuleb, kui ma avalikkude vaenlaste asemel näen väär-sõpru näitelavale astuvat. — See on täiesti omamoodi, värske elustav tuuleõhk, mis vee tagant siia puhub. Need 8 päeva, mis esmaspäevast esmaspäevani ulatavad, jäävad meile kõigile üheks armsamaks mälestuseks, ja kui hea tahtmine ja otsekohene südamlik meel midagi suudavad, siis tohin ma meie külaliste jumalagajätmise sõnades enam kui paljast vormi näha. See oli üsna kurb, kui täis toad nii aegamööda jälle tühjemaks jäid. Üks lahkus teise järel, aga — "wenn Menschen auseinander gehn, so sagen sie: auf Wiedersehn!"<note place="end" n="12"><p>Tsitaat saksa kirjaniku Ernst von Feuchterslebeni (1806—1849) luuletusest "Nach altdeutscher Weise" ("Vanasaksa laadis"). Tõlkes: Kui inimesed lahkuvad, "head nägemist" nad ütlevad.</p></note> Sa armas ilus aeg, kus ükski kitsikus, ükski ägedus, ükski ruumipuudus muud ei äratanud kui südamlikku naeru! Jah, koos mammaga ütlen ma täiest südamest: tuleks nad kõik ometi tagasi!</p>
<p>Nad viisid kaasa terved taskuraamatutäied ülestähendusi, need "soomlased", — "soomemaalased" ei tohi ütelda, see haavab! — Iseäranis härra Svan noteeris, kus ta ka käis või seisis, ma arvan, ta märkis kõik Liivimaa ajaloo ja geograafia oma musta taskuraamatusse üles. Paraku oskasid härrad ainult nõnda palju saksa ja eesti keelt, kui sõidul Tallinnast siia läbikäimise keeleks võis kätte õppida, seega siis veel vähem kui omal ajal härrad Koskinen ja Krohn. Seepärast oli sagedasti lõbusat keeltesegu: soomekeelseid küsimusi ja eestikeelseid vastamisi. Aga aeglaselt ja targu aetud jutt oli siiski mõlemale poolele arusaadav. Nüüd viimaks ometi pean ma saama soome keele hea grammatika, mille härra Svan ise algmiselt soome ja rootsi keeles kirjutanud ning nüüd minu tarvis saksa keelde ümber panevat.<note place="end" n="13"><p>See teos jäi ilmumata.</p></note> Selle üle olen ma väga rõõmus. Papa Kreutzwaldi <i>"Ennemuistsete juttude"</i> sõnaraamatu<note place="end" n="14"><p>S.o soome keeleteadlase Torsten Gregori Aminoffi (1838—1881) koostatud "Virolais-suomalainen sanakirja satukokoukseen: Eesti rahva ennemuistsed jutud" ("Eesti-Soome sõnaraamat muinasjuttude kogu: Eesti rahva ennemuistsete juttude juurde"). Helsingissä, 1869. 105 lk.</p></note> loodan ma ka üsna varsti saada. Teie näete, armas papa, <i>"Soome sild" edeneb.</i></p>
<p>Seal teisel pool näikse oldavat väga ettevaatlik. Ma ei tea, mäherduste instruktsioonidega härrad võisid üle mere siia tulla, aga seda ma tean, et paari päeva pärast üks sõpradest kõige otsekohesema imestusega arvas: "Meile soovitati väga diplomaatlikud olla, aga siin on ju kõik nii avalik ja südamlik, et ma ei tea —" Meie naer niisuguse pettasaamise puhul oli mõistagi alles õieti südamlik.</p>
<p>Kas teate, papa, kuida meie <i>"Soome silla"</i> uuesti ülesehitamist edasi ajame? Me teeme 2—3 aasta pärast Soomes laulupeo, kuhu ka eesti lauluseltsid reisivad — kas see poleks tore?<note place="end" n="15"><p>Soomes toimus esimene laulupidu Jyväskyläs 1881. aastal, järgmine 1884. aastal, korraldajaks Tartu ülikoolis õppimise ajal ka Vanemuise seltsi tegevusest osavõtnud soome rahvaharidus- ja karskustegelane Aksel August Granfelt (1846—1919). Esimestest Soome laulupidudest võttis osa ka Eesti rahvusliku liikumise tegelasi. Eesti üldlaulupidude sarnast traditsiooni Soomes siiski ei tekkinud.</p></note> Meie külalised võtsid selle idee vaimustusega vastu, ainult — sedagi ma ei või salata — et toonitati ka, et kahtlane on, kas asjaga hakkama saadakse: neil seal teisel pool pole selleks samu võimalusi mis meil. Puudub peaasi, mille peale Koskinen juba varem tähendas: laul on rahva seas liig vähe arenenud, ma mõtlen kunstlaulu, millest siin jutt on. Siiski — kes teab? Idee on liig meelitav. Mäherdustest raskustest pidime küll meie jagu saama! Meie kihelkondades ei olnud ainustki meestelauluseltsi. Aga asi läks ometi. Nii palju kui sõnumiku teel selleks mõjuda saab, teen ma kindlasti kõik, et see mõte soiku ei jääks, ja pealegi on minu meelest härrade patriotism käemeheks peaaegu kõige eest. Mõtelge ometi, papa, kui meie kahekesi koos Soome reisiksime! Eks see oleks tore!</p>
<p><i>Suometar'i</i><note place="end" n="16"><p>Suometar on 1847—1866 Helsingis ilmunud soome ajaleht; Koidula mõtleb siin selle järglast, nn fennomaanide häälekandjat Uusi Suometar, mis hakkas ilmuma 1869. a. Laulupeo kirjeldus ilmus seal 12., 15., 19.07 ja 2., 5., 9. 08.1869, nr 55—57 ja 61—63.</p></note> ja <i>Kuukauslehti</i> ja võib-olla ka <i>Ilmarise</i><note place="end" n="17"><p>1867—1872 Viiburis ilmunud soome nädalaleht; laulupeo kirjeldus 30.07.1869, nr 31.</p></note> uuemad nr-id toovad kindlasti õigemaid ja paremaid sõnumeid meie laulupeo kohta, kui meie ühekülgsed saksa parteilehed. Ka <i>Helsingfors Dagblad'i</i><note place="end" n="18"><p>1862—1869 Helsingis ilmunud soomerootslaste liberaalse partei häälekandja; Aspelini reisikiri ilmus seal 12., 13., 16.07.1869, nr 158, 159 ja 161.</p></note> tarvis oli mag. Aspelin ühe sõnumi valmis kirjutanud, — tõsi küll, sedasinast lehte tuli esmalt nõusse võita, et ta sõnumeid selle kohta vastu võtaks, sest rootsi ajalehed mängivad seal umbes sedasama osa mis meie siinsed saksa lehed. Koskinen kirjutas mulle vähe aega enne pidu: "<i>Suometar'is</i> ja <i>Kuukauslehti's</i> kutsutakse lugejaid pidustusi tähele panema, rootsi lehed aga on sellest järjekindlalt vait."<note place="end" n="19"><p>Kõnesolev Yrjö-Koskineni kiri Koidulale pole säilinud.</p></note> — Ja meie saksa toimetajad liiguvad keset peokära ja, et õieti naiivsed olla, kurdavad, et neil pole võimalik midagi teada saada.<note place="end" n="20"><p>Kirjutises "Vom Gesangfeste der Esten" ("Eestlaste laulupeost") — Dörpt. Ztg. 27.06.1869, nr 146 kurdab selle autor, et ta võivat oma ülevaate anda ainult kuulu järgi, sest peo kroonika ja statistika polevat ajalehtedele kättesaadaval olnud.</p></note></p>
<p>Meie oma tuleviku kohta, armas papa, ei saa ma Teile veel midagi kindlat teadustada. Kas jääme me siia? Kas peab papa, seega ka Teie koolilaps, Riiga kolima? Jumal teab. Võimust võtnud segadus, millest raske tsensuurikorra tõttu pole pääsu, on kohutav. Kõik nurisevad, meie ei saa sinna parata. Tsensoriga<note place="end" n="21"><p>Mihkel Suigusaar (1842—1916), vene õigeusu preester; eestikeelsete trükiteoste tsensor Riias 1869—1879.</p></note> võib läbi ajada, ja siiski peab leht niimoodi põhja minema. Juba ainult Pärnu lehe võimalik konkurents on praeguse olukorra juures tähtis.<note place="end" n="22"><p>S.o Pärnu Postimehe konkurents; viimane oli seetõttu eelistatumas olukorras, et postivedu Pärnu ja Riia vahel toimus laevaga, kuna Tartul oli Riiaga üksnes hobuseposti ühendus.</p></note> Selle tõttu muutub minu isa Peterburisse sõitmine hädatarvilikuks ja vahest ometi ilmaaegu sammuks.<note place="end" n="23"><p>Peterburis käis Jannsen 1869. a septembri lõpul, vrd E. Post. 8.10.1869, lk 151.</p></note></p>
<p>Ma läkitan Teile siin vihukese uuemaid laulusid, mille ristivaderiks oleme mina, härra Saebelmann (Kunileid) ja jumal teab kes veel.<note place="end" n="24"><p>Kõne on noodivihust "Vanemuise kandle hääled. Neljahäälega meeste koorid. Eesti laulupühaks 1869 välja andnud C. R. Jakobson. St. Petersbourg" [1869], 16 lk. See sisaldab kolm Kunileidi ja kaks rahvaviisi Koidula sõnadele. Noodivihu II osa ilmus Tartus 1871, 30 lk.</p></note> Härra Jacobson on oma pühaks kohuseks võtnud igaühele, kes eesti soost vähegi silmapaistvaks tõuseb, varjunimi anda.<note place="end" n="25"><p>Ka Saebelmanni eestipärase pseudonüümi autoriks oli Carl Robert Jakobson.</p></note> Ma kardan, et maailm on nii tänamatu, et ta siingi patriootilistest pingutustest nagu kord ja kohus lugu ei pea. <u>Ennast</u> arvan ma täiesti kindlasti osaks sellest maailmast. Meie oleme muidu ikka kaunis hästi teineteisega läbi saanud, kuigi ma pean tõeks võtma, et härra J[akobsoni] püüdmisi mind ausärasse seada elades nii pole hinnanud, nagu nad seda on teeninud. Nendesinaste viimaste agitatsioonide<note place="end" n="26"><p> Koidula mõtleb nähtavasti nimetatud noodivihku, mis sisaldas ainult Koidula tekste ja Jakobsoni eesti rahvusliku luule- ja laulukultuuri eest võitleva eessõna, kuigi selles Koidulat ei mainita.</p></note> eest aga pidin talle suust suhu täit õigust mööda mõõtma — kui see temale vahest vastumeelt oli, siis ei saa ma sinna midagi parata. Pealekauba püüdis ta mulle selgeks teha, et Teie tähendus <i>"maailmaparandajate"</i> üle <i>Postimehes</i> ei olevat Peterburis "tõepoolest mitte hästi mõjunud".<note place="end" n="27"><p>Kõne on Kr-i kirjutisest "Mis numbrid jutustavad" — E. Post. 19.—26.03.1869, lk 45—46 ja 49—50, kus vaadeldakse eesti maaühiskonna arengut pärast pärisorjusest vabastamist. Seal riivatakse "maailmaparandajaid" (s.o Kölerit, Jakobsoni jt), kellele omistatakse kavatsus taotleda hingemaasüsteemi kehtestamist Eestis. Kr-i suhtumisest Kölerisse ja Jakobsonisse vt kiri 20, samuti Kirjavahetus III–IV, reg. järgi.</p></note> See näitab temale <i>un peu incommode</i><note place="end" n="28"><p>natuke ebamugav (pr k).</p></note> olnud?! Ma võtan tõeks, tundsin selle üle natuke kahjurõõmu. <i>"Valgus" ei taha siiski veel koita: ei olevat veel lubagi käes.</i><note place="end" n="29"><p> Jakobsoni ajalehe Valgus kohta vt Kirjavahetus III, lk 430–431, samuti J. Depman, Materjale C. R. Jakobsoni ajalehe asutamise katsete ja kirjastamistegevuse kohta aastatel 1868—1876. C. R. Jakobson ja tema ajastu. Tallinn, 1957, lk 183—202.</p></note> Sellest peab tulema "haritud lugejate" leht, aga esiotsa tuleb tal veel viibida, kuni toimetaja Peterburis lõpule viib kahe noore 15—16-aastase daami kasvatuse, miska ta praegu ametis on.<note place="end" n="30"><p>Jakobson töötas Peterburis koduõpetajana.</p></note> Siis tuleb kord rahva kätte. Kui sest nüüd tõesti saab rahvameelne leht, mitte venemeelne, siis tahan talle südamest kõige paremat edu soovida.</p>
<p>Noh, armsam papa, Teie ei süüdista mind enam "ilutsemises": asjalikum kui mina täna olen, ei saagi enam olla. Ja lõpuks, papakene, saate veel sõidelda: kas on hea ja mõistlik ja tulus peaaegu aastase vaheaja järel esimene ja viimane luusikäik teha surnuaiale? Hingele on muud kosutust vaja, papa! Mina ka armastan Võru surnuaeda <u>ühe</u> paiga pärast — Teie peate mul, palun, selle ühe närtsinud lille sinna viima Teie armsamate hingamisepaigale.<note place="end" n="31"><p>Võru kalmistule olid maetud Kr-i ema Ann (?—1846) ja tütar Marie Ottilie (1836—1851).</p></note> — Siiski, see ei ole hea, tõesti mitte, armas isalik sõber, ei ole hea, et Teie mõtted liig agaralt sinnapoole liiguvad! Meie tahame ju, et Teie veel siin meie juures oleksite! Ma tahan "Võru papa" käest veel palju sõnumikke saada, veel palju noomitusi ja vahetevahel ka mõne hea sõna ja — oleks tal meelespidamine veidi parem — ka oma luuletusi tahaksin ma veel temalt, neid kahte või kolme, mis veel tema käes peavad olema ja mida ma tahaksin ümber vahetada. Jah, papa, ma hakkan jälle Teile kirjutama, sest ma näen ära, et rumalus oleks seda seepärast mitte teha, et maailmas võib ka ses tükis narre või sõgedaid olla. Ma ütlesin seda papale ja tema jättis julgustüki minu enda otsustada. Olgu siis nõnda! Kui ma sealjuures ei talita ostendatiivselt<note place="end" n="32"><p> silmatorkavalt, hooplevalt (ld <i>ostendere</i> ’näitama, osutama’).</p></note>, siis mitte minu pärast.</p>
<p>Jääge terveks, minu austatud isalik sõber ja andke mulle andeks see pikk sõnavaling — nii paljud tööd ootavad mind, et ma mitte lühemalt kirjutada ei võinud!! Pisukesele Alicele andke täiesti vaikselt, sõna lausumata minu poolt üks musu: meie kahekesi mõistsime teineteist siiski.</p>
<p>Lydia.</p>
</body>