<?xml version="1.0" encoding="UTF-8"?>
<body>
<h2 author="KOIDULA" number="68">68. KOIDULA KREUTZWALDILE.</h2>
<source>EKM EKLA, f 63, m 1:2, l. 34</source>
<p>2. mail [18]70.</p>
<p>Papa Kreutzwald, maa haljendab ja taevas sinab nii väga ning minu käsi unistab keset seda sära nii kangesti paranemisest, et ma tohtri keelust täna sootumaks ei hooli: mul on säärane igatsus jälle tunnikene Teiega lobiseda, papa! Teiega tohin ma ikka veel laps olla, mina, see mõistlik, muidu nii väga mõistlik, varatark persoon, ja Teie, papa, ainult Teie saate aru, kui lapselik ja muinasjutuline on minu meel keset seda ärkava maailma muinasjutulist tunglemist ja punglemist ja voogamist — on nii, nagu otsiks kõik kõige mõjuvamat väljendust, kõige täiuslikumat vormi tekkimisevaevas elule! Eks laota ennast seal minu ees laiali maa ja liiguta ennast nagu pooleldi veel unepaelus laps, — poolviltu tõmmatud suu ümber tuksub veel nagu äravõidetud nutt, — aga suured aimussügavad silmad vaatavad jälle nii jahmatanult ja imestades ringi, nagu ei oleks nad elades varem näinud helkivat päikest ja naervat taevast ja kõike seda üliarmast hiilgavat kevadet! Ja mina tunnen ju jälle just niisama, nii noorelt ja imestavalt, nagu näeksin minagi esimest korda iga tärkavat rohuliple, igaüht neist tumedaist leedripuupungadest; see ei aita midagi, et ma neid peaaegu 2 1/2 aastakümmet nõnda olen näinud — miski ei aita! <i>Silmad ja kõrvad ja tuksuv süda sees on nagu ärkavad mesilinnud õnne- ja anderikkail kevadisil päevil: nad imevad ja imevad ilma vahet pidamata sest lõpmata voolavast allikast elu ja toitu, — need nädalad ja päevad tasuvad kõik talvekurtu, kõik uduaegade nuttu rohke hinnaga ära! Taadikene, ma võiksin nüüd jälle laulda, kui aga mu käsi nii sõnakuulelik oleks nagu süda põues! Ma laulan ka — aga <u>salaja</u>, salajamalt veel kui enne: nad vahivad ja luusivad väga minu <u>käe</u> tegude peale — sõbrad ja sugulased erksamalt veel kui vaenlased! — <u>Vaenlased!</u> Imelik sõna! Taadikene, kas Teie tõesti arvate, et niisuguseil päevil, nagu täna käes, mõni inimene teise <u>vaenlane</u> võib olla? Ma tean niipalju, et ma praegu siin selle sinaja võlvi all oma vihasemale vaenlasele võiksin täiesti lahkest südamest suud anda, ilma et mulle poolt juudamõtte iva põue tagasi jääks. Nii lahke, nii helde on Looja, nii lahke ja helde tema suur loomus, — kuida meie, tema heldusest ja lahkusest sündinud loomad selle ilu ja armu keskel, oma südamete kibedaid, sapiseid mõtteid siis tahame kinni arvata pidavat? Seda seletage mulle, armas isa! </i></p>
<p><i>Taati Kreutzwald — sealt meie aia servalt põõsastikust hüüab ja vilistab üks künnilind — eilne, lehekuu esimene päev tõi tema siia, <u>esimese ööbiku</u> siin ümberkaudseis aedades, ma usun, esimese terves linnas. Mis ta tahab nii vara? Toomingas aianurgas loob vaevalt õilmetuppedega ühes esimesi lehti: kui nüüd kord veel äkisti külmaks lööb? Taadikene, ma ütlen Teile: ära ta siiski ei sure! Võib olla, et vaevalt üheks, kaheks ööks vait jääb — <u>võib</u> olla! Laulud hoiavad põue soojal: <u>sissepoole</u> kevadine külm ometi ei ulata! Ei see aita midagi, et kevade, iga noor kevade väikest laulikut viimsele laulule lähemale läkitab: viisid suus ja südames lähevad seda kaunimaks — laulusoe ei härmata iial, temal on igavene noorus ja igavene elu sees lõkendamas! See, armas kasvataja, tuli Teie kasvandikule rõõmsalt meelde, kui ühe reakese Teie viimasest sõnumikust selle halja maailma nähes täna teist korda läbi lugesin. Miks siis isa Kreutzwald oma "halli pead" ja "kustund südant" nii palju kibedamini taga leinab kui mina ja kõik teised? Uskuge mind, et Teil seda kellegi muu juures meie seast tarvis ei lähe, et meie Teid just nõnda austame ja armastame, kuida praegu olete — ja mis pean ma nimelt <u>enesest</u> ütlema? Teie teate kõike, mispärast ma sõnu ei kuluta! </i></p>
<p><i>Taadikene, maailm haljendab ja loob uue elu ja tervise tunnistusi: mis meie laulik teinepool järve kaldail teeb? Kas ikka lastakse teda omase kõrval veel võõrast põldu tema enese ametiriistuga künda ja äestada?</i><note place="end" n="1"><p>Vihje Kr-i tegevusele Võru kreisiarsti asetäitjana.</p></note><i> Vist nad arvavad, et Teil tervis igaveseks ajaks kadunud meistri Äskulaabi</i><note place="end" n="2"><p>Asklepios (kr), Aesculapius (ld), arstikunsti jumalus muinaskreeka ja -rooma mütoloogias.</p></note><i> käest rendi peale võetud, — seesama väeti, vaevatud, nõder tervis, mille peale nii ruttu ise uhke tõttate olema, kui ime pärast haiguseasemelt jalule olete toibunud?!</i> Hm, minu edev isalik sõber, seda vägevat korpulentsust, miska Teie kiitlete, ei ulata minu Tooma-usk<note place="end" n="3"><p>s.o uskmatus, kahtlemine — väljend lähtub piibli jünger Toomast, kes ei olevat uskunud Kristuse surnuist ülestõusmise teadet.</p></note> hästi tõeks võtma ja koos prof. Schottiga toetan ma lihtsalt sellele armsale pildile, mis "üht meest näitab, kes peab olema läbi teinud palju kannatusi" — need kaitsevad lihavuse vastu. Ma sooviksin Teile meeleldi puhkust, rahu, papa, siis vahest võiksite Teie mulle natukene niisugustest asjadest rääkida. <i>Mitte rõõm üksi ei ole mulle sulge pihusse sundinud, teine pool osa oli hirmu sund: mina ei või mitte rahul elada, kui ma ei tea, kas Teie vähemalt terve ometi olete,</i> — kuigi ma ka muidu Teie aja ja hõlbu kulul ainult natukene rohkem nõuan, kui Teie ise mulle heaks arvate lubada. <i>"Ülearu" iseenesest rääkida? Ma panen Teile selle ameti koduseks sohitööks peale! Tõotan Teile tõsisest südamest <u>ise</u> ütelda, kui <u>küllalt</u> saanud. Saab näha, kuhupoole võit jääb! Häbenege ka natuke, taadike, sellesarnalise vabanduse pärast, kui Teie iseenese-poolseid sõnumeid liig kade olete jagama! </i></p>
<p><i>Uus eesti studentide seltsikene — kui Teil alles teadmata peaks olema — soovib ja nõuab kõike seda, mis iga tõsine ja õiglane eesti süda soovib, ei ole aga mitte endine koolilaste selts, vaid seisab kindla, mehise põhja peal, olgu ta küll alles nõder taim, mis varju alla peab jääma, kui ei taha esimesest tormist juba mulla seest väljakitkutud või katkimurtud saada. Neli-viis studenti tulevad iga nädal korra paari vanema mehe seltsis kokku, eesti kirjavara lugemisel ennast ise tulevasiks eesti kirjavara tundjaiks ja isamaa kasu kasvatajaiks koolitama, ühtlasi mõistlikult ja ettevaatlikult selle peale vaadates ja hoolt kandes selle eest, et aegamööda nende selts kindlal, olgu küll pikalisel sammul edasi astub ja laiemale laguneb. See selts peab seisma jääma, kui ka aegamööda tema liikmed vanemate väljalahkumisel muutuvad, tahetakse teda kui tarvilikku oksa edaspidise loodetava kirjaliste seltsi</i><note place="end" n="4"><p>s.o tollal asutamisel olnud Eesti Kirjameeste Seltsi.</p></note><i> kõrval kasvatada ja kosutada. Ma usun, et meil asja on selle pärast rõõmustada. Ma tunnen kõiki tema praegusi esimesi liikmeid ja, nii palju kui mina mõistan, on neil nõu ja meel tõsised ja usaldatavad. </i></p>
<p><i>Taadikene, ma sooviksin veel seda ja teist läbi rääkida, aga käsi läheb kiusakaks, ei luba enam! Tuleval korral lähen jälle Teie vastu sõtta: seal oli veel kirjas mitu asja läbi tuulata. Täna ei ulata vaen kevadise südame vastu. Kui Teil mõnekorra paremat tööd ei ole, isa Viru laulik, mõtelge siis möödaminnes lahkelt ka oma kasvandiku </i></p>
<p><i>Lydia peale. </i></p>
<p><i>[Lehekülje äärele kirjutatud:] NB. Nüüd, kus minu käsi otsas rikutud, lubatakse Postimeest jälle <u>pakikaupa</u> saata — imelugu!! </i></p>
</body>