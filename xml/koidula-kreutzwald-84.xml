<?xml version="1.0" encoding="UTF-8"?>
<body>
<h2 author="KREUTZWALD" number="84">84. KREUTZWALD KOIDULALE.</h2>
<source>EKM EKLA, f 59, m 1:6, l. 42</source>
<p>[8. augustil 1871.]</p>
<p>Minu armas tütreke!</p>
<p>Meie viimase lühikese jutuajamise<note place="end" n="1"><p>Kr-i ja Koidula "viimane lühikene jutuajamine" toimus Võrus juuli lõpul, kui Koidula koos teistega tegi ringreisi Lõuna-Eestis, vt kiri 85, viide 2.</p></note> peapunkt ei anna mulle rahu, vaid tuleb mulle ikka ja jälle meelde, isegi unenägudes, sellepärast lubage, et ma Teile oma arvamuse otsekoheselt välja ütlen, ilma et seeläbi kuidagiviisi Teie enda otsusest ette jõuda tahaksin. Kõike muud kõrvale jättes tohiks <i>soomlasel lätlase</i> kõrval<note place="end" n="2"><p>Soomlane: Antti Almberg; lätlane: Eduard Michelson (1845—1907), Tartu ülikooli arstiteaduskonna üliõpilane, rahvuselt saksastunud lätlane. Hiljem 1872. a kuni surmani arst Kroonlinnas. Abielus Koidulaga 1873. a alates.</p></note> kas või ainult hõimusuguluse pärast eesõigus olla, kuigi nende vaekausid muidu ehk <u>ühetasa</u> peaksid seisma. Nagu Teie mõista andsite, on selle mehe elukutse kokkukõlas Teie loomupäraste kalduvustega, nõnda et Teie tema kõrval takistamatult nende juurde võiksite jääda, kuna aga meediku kõrval Teil ehk oma kõige armsam sülelaps hooletusse tuleks jätta. Oleksite Teie kümme aastat noorem ja astuksite selle sammu ilma küpse järelemõtlemiseta, siis ei oleks Teil muidugi raske igasuguse uue olukorraga harjuda ja seal ennast viimaks üsna kodus tunda. Teie aastates on see juba raskem, pealegi kui Teie <u>sunnitud</u> oleksite oma kõige armsama tegevuse maha jätma. Mõlemad mehed on mulle isiklikult võõrad, ma ei saa nende kohta ühtki otsust anda, Teie peate sellepärast oma südame sundi saatusehääleks pidama, seega siis <u>selle</u> magneti poole minema, mille külgetõmbamise jõud suurem on. Kui aga mõlemad poolused ühtviisi ligi tõmbavad, nõnda et Teie kõige parema tahtmise juures valida ei suuda, kas N või S eesõigust väärib,<note place="end" n="3"><p>S.o kas Almberg põhjas (N) või Michelson lõunas (S) eesõigust väärib.</p></note> siis peavad kõrvalised asjad otsust andma.<note place="end" n="4"><p>Järgnevad kaks lauset — "Teie arvasite heaks" kuni "muidu ei oleks vaikimist tarvis" — on Koidula Kr-i kirjas kustutanud. Kustutatud osa taastati 1962. a väljaande jaoks originaalteksti fotograafilise suurendamise teel.</p></note> Teie arvasite heaks mingi salapärase loo peale tähendada, mis härra doktoriga kui arstliku käemehega juhtunud ja mis asjas saladus valitsevat, kusjuures asjaosalised üksteisele ausõna andnud seda mitte avalikkuse ette tuua. Selles näen ma üht märki noormehe iseloomu küljes, säherduses surnuksvaikitud loos kipub harilikult ikka midagi ebaausat olema, muidu ei oleks vaikimist tarvis. Lisaks tuleb Teil ka leivaküsimust järele kaaluda. On soomlasel kindel elujärg käes, nõnda et ta naist-last toita võib, siis on tal lätlase kõrval ses tükis eesõigus, et see alles oma elujärje peab looma, kusjuures hõlpsasti aastaid võiks kuluda, enne kui tal korda läheks kindlat elukorda rajada. Arstide nõndanimetatud kuldne ajajärk on möödas, mitte ainult meie provintsides, vaid ka Venemaal, kus paljudki tublid mehed enne kaua peavad võitlema, kuni neil korda läheb kindlamale järjele jõuda. Proua Fortuna on just niisama tujukas kui tema surelikud sõsaradki, tema ei jaga oma paremaid ande mitte neile, kes seda ära on teeninud, vaid enamasti ikka oma pailastele, — suurest hulgast ei hooli ta põrmugi, need jätab ta hällist kuni hauani hoopis tähele panemata. Nagu juba öeldud, ei tule mul mõttessegi Teile oma sõnadega mingit juhtnööri anda, mille järgi Te käima peaksite; kuna mina aga Teid kõrgesti hindan ja südamest kalliks pean, siis tahaksin Teid tulevikus <u>kindlal elujärjel</u> näha, kõigepealt aga tagantjärgi kahetsemise eest hoida, sest et <u>unepilt</u> on koguni üürike. Mitmekordsete äranägemiste põhjal tean ma, et paljudegi poolt põlastatud mõistuseabielud paremini korda lähevad kui armastuseuimas sõlmitud ühendused, esimeste puhul seisab küsimus ainult selles, kas mees <u>lugupidamist</u> väärib. Kui lugu nõnda, siis tuleb kõik muu iseenesest. — Kui septembrikuul, nagu ma ikka veel loodan, minu sõit luhta ei lähe, siis võime selle üle suusõnal pikemalt rääkida. Ülehomme peab minu puhkusepalve Riiga minema, et vähemalt selles mõttes kindel olla; kui just ettenägematuid takistusi vahele ei tule, siis jõuan ma 6. septembril hilja õhtul või 7. varahommikul Tartusse, jään sinna 3—4 päevaks, seal siis leidub muidugi võimalust, kus me läbi rääkida saame. Kõige enam meeltmööda oleks mulle, kui saaksime tunnikese omavahel juttu vesta, vahest ehk Teie kirjutusetoas, mida ma ometi korraks ka oma silmaga näha tahaksin. — Eile varahommikul sõitsid meie lapsed<note place="end" n="5"><p>S.o Gustav Blumberg perekonnaga.</p></note> ära, selle poolest oleks täna siis täielik rahu, kui ainult pühapäevased abiotsijad mind ühtelugu ei tülitaks. Oma väikeselt lõbureisilt jõudsite Teie koos armsate omastega muidugi vist hea tervise juures tagasi? Kas Te Viljandis käisite?</p>
<p>Kuni augusti lõpuni (uue kalendri järgi) on Schotti aadress: Stadt <u>Wernigerode</u>, Haus Lütge in der Lindenberg-Strasse.<note place="end" n="6"><p> Wernigerode linn, Lütge maja Lindenbergi tänavas (sks k).</p></note></p>
<p>Kui Teil aega ja lusti on, siis tehke temale rõõmu ühe kirjaga. Minulgi oli kavatsus temale sinna kirjutada, aga siiamaani pole ma veel nõnda kaugele jõudnud. Selles on süüdi kuri vanadus ja sellega kaasaskäiv hõlbu otsimine. Lisaks mängis saatus mulle viimasel kahel nädalal veel säärase vingerpussi, et mu väljasõitmised päris korrapäraselt just postipäevadele langesid, neid päevi aga on meil nädalas ainult kaks. Mõni arukam inimene võiks ju muidugi oma sõnumiku eelmisel päeval valmis kirjutada, aga mul on see paha harjunud viis kõike kuni viimse silmapilguni edasi lükata, ses tükis olen ma parandamatu ega saa sellest veast siinpool hauaküngast enam lahti. — Nooremas eas läheb küll vahel korda mõnda halba harjumust maha jätta, aga mida vanemaks inimene läheb, seda võimatum on teda parandada, mitte üksnes käekirja poolest, vaid igas asjas.</p>
<p><i>Mul tuleb praegu meelde, et 8. septembril Tartus maarjalaat on, seal võiksite mulle — kui preili Lydia ennast Dooraks tahaks moondada — "Tuletorni" elavalt silma ette tuua?</i> See vast oleks alles üllatus, eestikeelne draama, mida veel eluilmaski pole nähtud! Kõik ajalehed kirjutaksid sel puhul sõrmed villi. — "Aga pealtvaatajad?" küsite küll Teie. Need ajaksid muidugi suu pärani lahti ja ütleksid: <i>"Ei mõista!"</i> Teie kirjutasite küll 4. juunil, et üleüldist arvamist mööda pidavat 6 kuni 10 aastat kuluma, enne kui asjaarmastajad säherdust katset võiksid ette võtta. Seda ei usu ma koguni mitte, sest kui hullumeelse pisike osa välja arvata, siis ei ole ju näitemänguga ühtki teist raskust peale selle, et tütarlapse osa mõni poiss või poisikeseohtu noormees mängida ei tohi. Asjatundliku publiku puhul oleks ju dekoratsioonide poolest mõnel pisikesel era-näitelaval muidugi raskusi, kuid lastele saaks ju kergesti puru silma ajada, kui neidsinatseid asju, mida just võimalik ei ole laval näidata, kulisside taga sündida lasta ja siis mõne sõnaga jutustada, mis vahepeal juhtunud.</p>
<p>Palun Teid nõnda lahke olla ja mulle <i>"Emajõe vaht"</i><note place="end" n="7"><p>Õigemini "Vaht Emajõel", mugandus Max Schneckenburgeri (1819—1849) luuletusest „Wacht am Rhein" ("Vaht Reini jõel"), ilmus 1872. a "Kasulises kalendris" lk 64. — F. R. Kreutzwald, Laulud. Tallinn, 1953, lk 179–180.</p></note> tagasi saata, mul ei jäänud sellest ühtki koopiat.</p>
<p>Vabandage, mu armas laps, seda hoopis sidemeta paberile pandud kirja, ainult kelm annab rohkem, kui tal anda on, Teie <i>vana taadikene</i> ei taha küll kelm olla, aga sellegipärast ei jää tal teist nõu üle, vaid peab need read täna ära saatma, kui Teie temalt mitte veelgi kauem elumärki ei pea ootama jääma. Lõpetuseks ei ole mul Teile midagi paremat soovitada, kui et Teiegi "oma preili õe nurjatu mõtte" üsna varsti omaks võtaksite ja enese tema kombel "<u>ära kihlaksite</u>", kui suuga koos ka süda selle kohta aamen ütleb. Et mina pulmakutset päris kindlasti ootama jään, seda võite Teie üsna varsti <u>trükitult</u> lugeda.<note place="end" n="8"><p>Koidula võis seda lugeda "Eesti rahva kasulisest kalendrist 1872. a. peale" lk 63, kus ilmus Kr-i [Mihkel Põllupapi"] järjekordne osa: "Els, kes mind siiasaadik ikka "kasuisaks" nimetanud ja oma lahket sõprust mulle avaldanud, ei tohi mind pulma palumata jätta, peaks ehk Hans, kes mind vähem tunneb, poolvõõriti minu peale vaatama. — Jumalaga siis sedapuhku! Aasta pärast loodame jälle üksteisega kokku saada, kas siin või teisel pool Soome lahte." — F. R. Kreutzwald, Jutud. Tallinn, 1953, lk 545.</p></note> Peale Teie ei saa küll ükski teine seda mõistaandmist märkama, veel vähem taipama. Kuid ärge võtke seda vihaks!</p>
<p>Seni aga andke edasi vana lobiseja poolt rohkesti tervitusi igaühele, kes teda veel mäletab ja temale head soovib, ja hoidke Teiegi alal pisut lahkust selle vastu, kes nii heameelega oma südamevere <u>Teie</u> õnneliku käekäigu eest ohverdaks.</p>
<p>Teie</p>
<p><i>Viru laulik.</i></p>
<p>Võrul, 8. augustil 1871.</p>
</body>