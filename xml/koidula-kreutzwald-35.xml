<?xml version="1.0" encoding="UTF-8"?>
<body>
<h2 author="KOIDULA" number="35">35. KOIDULA KREUTZWALDILE.</h2>
<source>EKM EKLA, f 63, m 1:2, l. 18</source>
<p>[28. juunil 1868.)</p>
<lg type="poem">
<lg type="stanza">
<l>Wie die Wolken dort wandern am himmlischen Zelt, </l>
<l>So steht auch mir der Sinn in die weite weite Welt.<note place="end" n="1"><p>Tsitaat saksa kirjaniku Emanuel Geibeli (1815—1884) luuletusest "Der Mai ist gekommen" ("Mai on tulnud"). Leo Anvelti tõlkes: Nagu pilved seal rändavad laotuse teel, / Nii laia maailma kipub minulgi meel.</p></note></l>
</lg>
</lg>
<p><i>Minu Viru laulik! </i></p>
<p><i>Kas tohin Teile kohe eestotsa tunnistada, et aegamööda Teie sõnadest, mille järgi <u>Teie</u> mind paremini tahtsite tunda, kui ma iseennast pidin tundma, aru hakkan saama? — Ei mina selle küsimise üle pikemalt lähe järele mõtlema: — ja see on minust targasti tehtud — mis sest kõik oleks võinud sündida, kui Teie minu palumist oma sule mõneaegse minukohalise kinnipidamise pärast, mis "nagu kõrgem sund kõlanud" —</i> oodake aga, Teie kuri, armas papa! <i>— ülearu tähttähelt oleksite täitnud! Ma arvan, helde jumal oleks vistist minu tarbeks siis meie päevil veel mõnda väikest imetegu pidanud ette võtma, olgu et mulle vahest tiibu jalge alla looma, või — mis palju, väga palju raskemaks arvata — igatsust minu isa järele Võrus südames mul hoopis kustutama läks — aga ei, mis ma ilmaaegu nimetan! viimane lugu oleks veel üle imetegude käinud ja ma kardan väga, et see töö Vanaisale kogunisti võimalik [ei] oleks olnud, mida ta ette nähes küll Teie südameheldust sõnumiku saatmisega mulle uuesti avalikuks laskis minna. Tõesti, minu vaim oli väga tahtlik, kui Teile selle palumisega pisut pikemat puhkamiseaega tahtsin valmistada, millest ma küll teadsin, et seda meie Viru laulikul ülearu ei ole, aga — Teie ei pea mitte nii ühtepidi selle tunnistamise juures minu silmi vaatama! — aga iseendaga läks lugu nagu poisikesega, kes angerjaõnge tõstma minnes vastu paremat südamemõtet ja lootust iseeneses kinnitas: "Ega seal ka midagi otsas ei ole", sest et vana rahva sõna sest hoolimata loodetud püüdet</i><note place="end" n="2"><p>s.o saaki.</p></note><i> õnge otsa ütelnud heitvat. Jah, juba ma tean kõik ette ära, kui inetu see on ja kui petlikku nägu, aga ma ei oska Teie ees valetada — lugu oli minuga just nõnda! Teie olete minuga alati nii kaugele kannatanud, et ma Teie ees kedagi süüd salgama ega vabandama ei lähe ja nuhtlust kaebuseta tahan kannatada. Lapsed ise! — küllap nemad palju teavad, mis neile tulus ja kõlblik on, ja kui iseendid tõesti mõnekorra arvavad pidavat ära unustama, siis läheb sellega lugu nii viletsalt ja vaevalikult, et vanema helde süda, tänu jumalale, ei raatsi igatsetud "õnne neile puu otsast andmata jätta". Kui ma nüüd ometi teaksin, kuida Teid kõige kohalikumate sõnadega selle eest võiksin tänada?</i> Teie olete lahke ja helde, minu isa, kui näo teete, nagu oleksite <u>Teie</u> see, kes pausi läbi kahju saab. Aga — andke andeks! — mina ei usu sest mitte ühte sõnagi, aga mitte ainukestki! — — <u>Teie</u> võite ilma oma koolilapseta väga hästi edasi elada, olete Te ju sellesinatseta kõige viimase ajani hakkama saanud, ja — aga olgu, ma tohin tõendustele ses asjas enam <u>mõtelda</u>, kui ma ära ütelda tohin. <u>Mina</u> aga, minu kallis sõber, <u>ei</u> või ilma Teieta olla, ma ei <u>või</u> seda! Küllap see Teile on ja peab olema niisama selge kui minule, ainult et <u>mina välja ütlen</u> selle fakti, fakti, mida mina niisama vähe saan muuta kui Teie, minu isa! Ma ei targuta ka selle kallal, sest ma ei tahaks kogunisti, et see teisiti oleks — minu <i>Viru lauliku</i> ähvardavad ja mõni kord hirmutavad sõnad on kõik tuulde räägitud! Mina <u>tohin</u> ju sellesse meelde-mõttesse jääda ja ma kogunisti ei mõtle seda muuta tahta, hoopiski mitte!</p>
<p><i>See ei olnud nüüd jälle mitte kogunisti õige, et ma emakeele raja siin kaugele olin unustanud. Aga ma ei taha enda käest pika vabandamisega kasinat aega varastada, vaid loodan parem Teie lahke südame peale, siis saan paremini korda. — Kas teate, minu isalik sõber, et sest väga kahju on, et taevaisa meid vahetevahel mitte natuke ei luba tasku-uuri alla oma sõprade <u>südamesse</u> vaadata — või kantakse tasku-uuri <u>paremal</u> pool küljes? mina ei tea! — üsna pisut, natuke ukse alt sisse, et aga eemaltki teada saaksime, mis nägu asi seal õieti välja näitaks, sest väljaspidi näitab lugu mõnekorra nii kirju ja — ja imelik, et ei tea, kas nutta või naerda kallal! Teie viimase kahe epistli sisu pärast — kannatage aga kuni minu võimaliku tulekuni, armas sõber — saab käsi Teil imelikult käima! Mis see on? Mis asja see peaks tähendama? Minu Viru laulik tahab mind kõigest väest tanu alla panna?</i> Jumal hoidku, <i>à tout prix</i>,<note place="end" n="3"><p>iga hinna eest (pr k).</p></note> isegi kui sellest tuhalabida valitsus tõuseks? Teie olete üsna üleannetu, papa! <i>Tänini näitas lugu selle poolest pisemal osal kardetavat nägu, aga kui juba Viru laulik ise "raudkäpa" ameti kätte lubab võtta, siis peab kibe käes olema! Vaadake, minu isa, kui kõik sinnamaale ka korral ja käepärast oleks, kõige tähtjam kauba kallal puuduks ometi alles: õnnetu "noormees", kelle patud nii suureks ja paljuks oleksid kasvanud, et minusugust nuhtlusevitsa temale eluks ajaks sünniks kaela siduda! Mis tema minuga peaks tegema? Eks Teie ei tea, austatud härra, et "sinise suka kuduja"</i><note place="end" n="4"><p>s.o sinisuka — esimeseks selle väljendi kasutajaks Eestis on peetud just Koidulat.</p></note><i> eest iga meesterahvas põgenema paneb? Vähemalt iga niisugune, kellel mitte <u>Teie</u> kannatust ja pikka meelt ei ole! Naeratage või pidage mind jälle rumalaks, aga mina tunnistan Teile: ei sünni mina igaühele ehk igaüks minule! Seda sõna ei või ega taha ma pikemalt arutama minna — ometi jääb ta tõeks! Mina tahan veel <u>kasvatamist</u>, enam kasvatamist kui mõni teine minuvanadune tütarlaps, minuga peaks veel kaua kannatatama ja meelevastalikum töö oleks mul näha, kui mina hoopis oma abikaasa</i> — oi, kuida see kõlab! — <i>kasvatamist kätte peaksin võtma! Ja siiski, kui sagedasti näen ma seda siin vahel tarvis minevat!</i> Ei paljalt vaimu, ei paljalt teadmisi pea olema <u>minu</u> meesterahvaideaalil, ma nõuan karakterit, kindlat moraalset põhja, mis kõigis elutormides vastu peab, kõlbelist tuuma, kes hea valib hea pärast, kes kõrgevaimuliselt talitab kõrge vaimu pärast, keda materiaalsed motiivid, egoistlikud arvessevõtmised iial ei suuda panna ütlema ühtki sõna valet, tegema tegu, mis tema seespidise parema äratundmise vastu käib. Mind on küll sõideldud, et minu arvamised ja tõekspidamised olevat ülearu ideaalsed — ma ei usu seda! Niisuguseid karaktereid on veel, oleks ju hale, kui seltskonnaga lugu <u>nii</u> hull on, et temas ükski <u>tõeline</u> karakter enam ruumi ei leiaks! Hoolimata kõigest mulle süüks pandud ilutsemisest ei saa ma ometi iial ilma kindla aluspõhjata elada; ühestki, kellel pind jalge all kõigub, ei saa ma lugu pidada, teda austada, veel vähem temaga nii lähedasse vahekorda astuda. <i>Sellepärast ütlesin mina, et mitte igaüks minu ega mina igaühe kohta ei sünni. Kui seisus või väljaspidine vara mind õnnelikuks võiksid teha, kui õuna väljaspidise kena koore all mitte läbi murdes uss tihti südame kohas ei näriks, jah, kui ka väljaehitud ja lilledega täidetud korvikene linna paigus ülearu raske kanda oleks — kes teab, kas ma alles "Teie Lydia" oleksin — —? Olgu ma ka õppinud naeratama ja jutustama, oma südamega olen ma harva käepärast ja <u>kus</u> ma seda ei ole, seal arvan ma ennast petmiseks või petetud saamiseks liig õiglaseks.</i> Õnnelik? Kes on siis õnnelik? "So selten ist es, dass die Menschen finden, was ihnen doch bestimmt gewesen schien, so selten, dass sie das erhalten, was auch einmal die beglückte Hand ergriff! Es giebt ein Glück, allein wir kennen's nicht — wir kennen's wohl, und wissen's nicht zu schätzen."<note place="end" n="5"><p>Tsitaat Goethe draamast "Torquato Tasso"; printsess Leonore d'Este repliik 3. vaatuse 2. stseenist. Kersti Merilaasi tõlkes: Nii harva inimesed leiavad, / mis kindlasti on määratud just neile, / nii harva, et nad kinni peavad sellest, / mis õnnekaupa pihku sattunud! [---] Jah, õnn on olemas, kuid meie tihti / ei tunne teda, ja kui tunneme, / ei mõista küllalt hinnata ja hoida. — J. W. Goethe. Götz von Berlichingen. Egmont. Iphigenia Taurises. Torquato Tasso. Tallinn, 1983, lk 314.</p></note> Õnne tagaigatsemine käib ju läbi kõige inimesesoo, kuidas ei peaks mina seda tundnud olema! On ka inimesi, kes kibedat sõna "resignatsioon" selle kurvas tähenduses pole tarvitsenud tundma õppida — õnneks neile! Kaugelt suurema jao inimeste kohta aga võib ütelda: "Willst du dir rechte Ruh erwerben, so stirbt zuvor dein schönster Traum: erst muss des Baumes Blüthe sterben, und dann erst — stirbt der Blüthenbaum!"<note place="end" n="6"><p>Tsitaat Emil Rittershausi (1834—1897) luuletusest "Sterben" ("Suremine"). Tõlkes: Kui tahad leida rahu õiget, / Siis surgu esmalt unistus: / Puul enne hävinevad õilmed, / Siis alles — sureb õilmepuu.</p></note> Siis on lugu nii nagu Leonore d'Este'ga, selle naisterahvaga, kelle lukutatud südames oli sügav tundmus: meie osaks jääb "Geduld zu üben unser Leben lang!"<note place="end" n="7"><p>Viide "Torquato Tasso" 3. vaatuse 2. stseenile. Tõlkes: Kõik elupäevad olla kannatlik.</p></note> — Lubage mul jätta see rada!</p>
<p><i>Enam kui tänamata oleksin mina, kui mina nii mitmekordse lahke kutsumise peale mitte kõigest hingest võimalikuks ei püüaks pöörda oma Viru laulikule külaliseks tulla — oh, enda igatsus on ju kõige kangemaks tagakihutajaks. Kui täna nädala või poolteise pärast lugu meil veel nõnda seisab kui praegu, siis, minu isa, siis tulen ma ja tahan Teid omas sealviibimises piinata ja vaevata, et Teie minust enam kui küll saate ja endale teiseks korraks niisugust nuhtlust enam ei saa kaela soovima. Ma tean ette ära, mis Teie selle kohta vastate, aga — aga — päeva ei pea enne õhtut kiidetama! Ja oleksid mind Teie lahke silma ja helde südame kõrval lilleluha ja halja loomuse ehte asemel katk ja tõved ootamas — ma tuleks ometi! <u>Süda</u> on kuningas, mitte silm, kuida rahvas ütleb!</i> Oh kui õnnelik olen ma siis, kui minul kord need rõhuvad müürid ja ängistav õhk seljataga on! Aga siis ei taha ma ka miskit tööd teha, päris tõesti, sootuks mitte midagi! Lausa jõude tahan ma olla, ainult Teie, minu <i>Viru laulik</i>! Teile saan mina ja saab minu sealviibimine raske tunduma! Oh, kuida ma selle üle rõõmustan! Siiasaadik ma õieti ei teadnudki, et mul oli nii suur kalduvus tigeduseks... Kui minu isa ometi juba kodu oleks!<note place="end" n="8"><p>Jannsen võttis 27. ja 28. juunil osa kihelkonnakoolmeistrite konverentsist Viljandis.</p></note></p>
<p><i>Täna, minu helde, isalik sõber, ei jää mulle pikemat aega Teiega juttu vesta: amet sunnib mind teisale! Mitme asja pärast loodan ma hiljemini suusõnaga kõnelda võivat, mis mul täna südant koormab. — — Pst! </i></p>
<p><i>Taevas kaitsegu Teid ja lubagu mul Teid tervises kottu leida!</i> Küllap olete nii lahke ja ütlete oma omastele minu kõige aupaklikuma tervituse. <i>Enne kui pärast jään mina alati lapselikus austuses ja alanduses </i></p>
<p><i>Teie tänulik</i></p>
<p><i>Lydia.</i></p>
<p>Tartus, 28. juuni hommikul.<note place="end" n="9"><p>Daatum on kirjutatud kirja viimase lehekülje ülaäärele.</p></note></p>
</body>