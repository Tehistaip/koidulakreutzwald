<?xml version="1.0" encoding="UTF-8"?>
<body>
<h2 author="KOIDULA" number="66">66. KOIDULA KREUTZWALDILE.</h2>
<source>EKM EKLA, f 63, m 1:2, l. 33</source>
<p>30. märtsil [18]70.</p>
<p><i>Minu armas, kallis taadikene! </i></p>
<p><i>Kauemaks ei võinud mina kannatada, tulgu ennemini arsti viha minu üle, kui et minu enese igavust kauemaks kannatan ja mõtet ennast lasen vaevata: viimati arvab siiski Võru isa suupidamist Sinu enese süüks! Jah, kui suusõnaga asi oleks toimetatud, siis oleks kõik hea, aga käsi, käsi! Kaks rida ma kirjutan, siis pean jälle kinni: ei sooned salli. Mingu kuida läheb, kui ma ka päeva või paar tema kallal kirjutan, puhas süda on enam väärt kui terve käsi. </i></p>
<p><i>Armas isalik sõber, ma usun, taevataat oli õigel ajal jooksva minu käe sisse saatnud: ta teadis, et ma Teie suurt "sõnakuulmist" muidu ei oleks raatsinud nõnda nuhelda, kui tarvis läks. Taadikene, Teie olete teiselt poolt nii lahke, et ma seda, mida ma ehk veidi, väga veidi oleksin pahaks pannud, mitte ei julge nimetada. — </i>Andke andeks, papa; ei lähe, pean pooleli jätma! —</p>
<p>Esmaspäeval, 6. aprillil, varahommikul.</p>
<p>Ah, austatud sõber, kui õnnetu ma olen, et olen selle nõnda tujuka, kiusaka käega seotud! Täna on ta jälle terve küllalt, et ennast ilma liig ägeda valuta liigutada võib, aga andke ise otsust, papa, mis minu süda sees ütleb, kui ma päevad otsa pean ümber hulkuma kui olevus, kellest pole kasu ega tegu, kui töösid massiliselt kuhja koguneb, kui iga ilmaaegu kulutatud minut tähendab kahju, mida ei saa heaks teha! Nii on see nüüd nädalaid otsa kestnud ja — ma ei tea isegi seda, <u>mis</u> see on, mis käsivarres valu teeb. Jooksva, närvide häda, liikmete valu? Tundmatu häda jaoks on nii palju tarku nimesid! Kui paljud töötavad palju rohkem kui mina ja on seejuures tublid ja terved. Ma pean lubama, et kõik minu sõbrad mulle unarule jätmist süüks panevad, ega saa sinna midagi parata — ja need nädalad, need nädalad <i>Postimehe</i> saatmise asja kordaseadmise <u>järel</u>, kuida ma rõõmustasin ette nende ärakasutamise üle ja kui palju silmapisaraid lähevad nad mulle nüüd maksma!</p>
<p>Kurtmine ei aita midagi — ainult seepärast, et siin minu Achilleuse kand on, andsin enda selle meelevalda. Teie ei või mind ka avitada, kullakallis papa, ainult kannatlik meel — kannatlik meel üksi võib seda. Aga kas Teie vahest teate, kust seda osta saab? — See on ometi kibe küll, et ma isegi täna ikka jälle vahet pean pidama, sest käsi ei taha mõtete sõna kuulda. — Millestki muust!</p>
<p>Mul oli nii hea meel <i>"Kalevipoja"</i> üle, papa, ja ma olen Teile selle eest väga tänulik, aga, kuri sõber, mispärast Teie minu palumise pekuniaarse külje sootumaks olete tähele panemata jätnud? Kas minagi pean omapoolse kontingendiga suurendama neid kahjusid, mida luulehimukad hiired ja rotid Teile sünnitanud? Kõige minu vastu näidatud helduse ja südamlikkuse eest võin ma Teile üksnes oma meele-mõttega tasuda, ja seda — lihtne, tänulik, ustav meel — on nii vähe! <i>"Ennemuistsete"</i> "reisist ümber maailma" olin minagi kuulnud — kui hea meel mul sellest on! Löwe saksakeelsed ümberpanekud on mul nende väljatulekust saadik ja iga päev ootan ma prantsus- ja ingliskeelsete järelejõudmist, olen neid omale tellinud. Kes aga on see naisterahvas, kellele Teie tähendate kui vene keelde tõlkijale? Kas Teie tema nime teate? Ma umbes arvan, et selle sõnumi saite Schiefnerilt Peterburis.<note place="end" n="1"><p>Anton Schiefneri kirjades Kr-le seesugust "sõnumit" ei leidu.</p></note> — Ma söandasin paar <i>"ennemuistset"</i> luulevormi panna, aga ma ei ole oma resultaadiga hoopiski mitte rahul.<note place="end" n="2"><p>Koidula on Kr-i muinasjuttude aineil kirjutanud ballaadid "Udumäe kuningas" ja "Narva neitsi". — L. Koidula, Luuletused. Tallinn, 1969, lk 188—191 ja 305—309.</p></note> Kes küll võikski seda rahvalik-lihtsasüdamlikku, mõnusat vormi küllalt hästi edasi anda, ja veel mina? Tuleb palju viilida, enne kui ma neid katsetöid pisutki rahuliku südamega võõra silma alla tohin viia.</p>
<p>Kui need viis tõrksat sõrme seda veel täna lubavad, siis läkitan ma v. Siversile täienduse oma uurimistele Schilleri ja Goethe kohta meie emakeeles. Ma teadustasin temale seekord, mis Teie mul käskisite, aga ei ole veel vastust saanud, sest ma lubasin veelkord kohe pärast seda kirjutada, mida aga see minu käehaiguse visadus tänaseni viivitas. Ümberpanekuid olen ma hoopis vähe päevavalgele toonud, kuid sealjuures mõndagi huvitavat. Nii pani mind imestama, et Schilleri teiste sünnituste kõrval, mille tõlkimine mõnusamalt korda läheks, nt laul "An die Freude" on viis korda järjest mitmesuguste autorite poolt ümber pandud — just see!<note place="end" n="3"><p>Vt kiri 64, viide 1.</p></note> Aga kas ei ole õigus ka prof. Schottil oma küsimisega: "Miks on tema (papa Kreutzwald) just Goethest ja Schillerist (peaaegu) mööda läinud?"<note place="end" n="4"><p>Kr-i tõlgete kohta vt kiri 62, viide 2. Kõnesolev Schotti kiri Koidulale pole säilinud.</p></note> Ja tõepoolest, papa, mispärast ei ole Teie iial mõnda Sch[illeri] või Göth[e] ballaadi tõlkima asunud, Teie, kellel "Leonore" nii hästi õnnestunud, et paremini ei saagi?<note place="end" n="5"><p>"Leonore" — saksa kirjaniku Gottfried August Bürgeri (1747—1794) ballaad; Kr-i tõlge: Lenora. Üks kuulus muistene laulujutt. Tartus, 1851. 14 lk — ilmus neljas trükis ja ka "Viru lauliku lauludes"; vrd Kirjavahetus II, lk 270–271.</p></note> Meil on oma koduhelinais oodata mõlema luuletaja mitmesuguste luuletuste ilmumist: Jacobson ja Malm tahavad veel sel suvel ümberpanekuid avaldada, esimene mh "Die Ideale" ja mõlemad "Lied von der Glocke".<note place="end" n="6"><p>Jakobsoni "Lauliku C. R. Linnutaja laulud". Tartus, 1870 — sisaldab Goethe "Udumäe kuninga" ("Erlkönig") ja Schilleri luuletused: "Hektori lahkumine"  ("Hektors Abschied"), "Paleused" ("Ideale"), "Õige rüütlimeel" ("Der Handschuh"), "Mere niglas" ("Der Taucher") ja "Laul kellast" ("Das Lied von der Glocke"). "Õige rüütlimeel" ilmus juba varem tema "Kooli lugemise raamatu" I osas. Tartus, 1867, lk 189 jj — Malmi "Vana ja uut". Tallinn, 1870 — sisaldab Goethe luuletused "Metshaldjas" ("Erlkönig") ja "Kibuvitsa lill" ("Heideröslein") ning Schilleri "Kellalaulu".</p></note> <i>Nous verrons</i>.<note place="end" n="7"><p>saame näha (pr k).</p></note> Mul on südamest hea meel selle elavuse üle, mis viimasel ajal jälle märgatavaks tõuseb, nii nt selle pisukese studentide ringi üle, kes <i>"Kalevipoja"</i> ümber koguneb.<note place="end" n="8"><p>Kõnesolevasse üliõpilaste ringi kuulusid Andreas Kurrikoff (1848—1904), pärastine Türi pastor; Hugo Treffner (1845—1912), koolimees ja rahvusliku liikumise tegelane; Martin Wühner (1845—1923), farmatseut; Heinrich Rosenthal ja ilmsesti ka Gustav Treffner (1848—1907), jurist, Tartu ülikooli sekretär. Ringi koosolekutest võtsid osa ka Eisenschmidt, Hurt ja Jannsen. Kui koosolekuid peeti kahe viimase korteris, võtsid neist osa ka Koidula ja ta õde Eugenie Jannsen. Neil nn "Kalevipoja"-õhtutel, millest esimene toimus 26. märtsil 1870, loeti "Kalevipoega" ning teksti kohta andis seletusi Jakob Hurt (vrd kiri 68). Aasta lõpu poole hakkas ring lagunema; 1871. a toimusid küll veel kooskäimised, kuid "Kalevipoega" enam ei loetud.</p></note> Teie teate sellest ehk juba mõne asjale lähemal seisja sulest. Ühtepuhku, aastaid otsa olen ma selle kasuks kõnelenud, viimaks on niikaugele jõutud, ükskord ometi! Iseäranis rõõmustab mind, et Hurt on selle ettevõtmise juures. Tema põhjalikud filoloogilised ja lingvistilised teadmised aitavad selle ringi rahvuslikku meelt ka esteetiliselt harida. Ja kui veel kirjanduseselts ametliku loa saab, mida ta palvekirjadega püüab, papa! Küll Te näete, meil jõutakse veel ilusasti järje peale!</p>
<p>Dr. Schultz P[eterburist] on meile ühe sootumaks segase sõnumiku kirjutanud ja nelja fooliopoogna peal, tihedalt täis ridasid, püüdnud kõige kentsakamate põhjendustega selgeks teha seda lihtsat teesi, et maa õnnistuseks ja õiguse valitsemiseks <u>eestlased</u> tuleksid siin <u>sakslastele</u>, <u>sakslased</u> aga <u>venelastele</u> ohverdada.<note place="end" n="9"><p> Schultz-Bertrami kiri Jannsenile 18.03.1870 on avaldatud eestikeelses tõlkes: M. Salupere, Postipapa. Mitmes peeglis, mitmes rollis. Tallinn, 2006, lk 341—347; originaal: EKM EKLA, f 117, m 1:4.</p></note> <i>Tant de bruit pour une omelette!</i><note place="end" n="10"><p> Nii palju kära ühe omleti pärast (pr k), s.t nii palju lärmi tühja asja pärast. Ütlus on omistatud prantsuse kirjanikule Jacques Vallée des Barreaux'le (1625—1673), kes olevat tellinud paastupäeval trahteris omleti peekoniga. Toidu serveerimise ajal kärgatanud äike, mispeale des Barreaux visanud nonde sõnade saatel keelatud toidu aknast välja.</p></note> Tema on asja nii kaugele viinud, et Suigusaar peab märksa teravamalt välja astuma, kui ta oma tsensoriametisse tahab jääda, ja et <i>Postimees</i> igavesti teada ei tohi, mida ta tegema ja ütlema peab, mida mitte? Ja säärase mehe kätte usaldatakse vahimeheamet kirjanduslikkude sünnituste üle, selle üle, mida meie kõige püüdlikumad suled peavad tegema või tegemata jätma! See on imestamiseväärt!</p>
<p>Teie tohite mind sõidelda, kallim papa, ma olen täna tüütum kui iial, sest ma ei saa Teile kõike nõnda seotult ütelda, kui tahaksin, ja mõtted panevad mul ikka enne plehku, kui käsi järele jõuab. — Prof. Schotti viimasest sõnumikust tahtsin Teile veel rääkida, see'p see oli. Tema tahab teada, minulgi pakitseb see nii väga südame peal, kas sestsaadik kui "<i>Vanaisa</i> Teid jälle <i>raskest haiguse voodist</i> jalule avitanud, haigus ilma järelmõjuta jäänud?" Kas ma tohin "jah" ütelda, taadikene? Teie olete notiitsidega enese kohta väga <u>kitsi</u>, see on üks Teie vähestest suurematest vigadest, teisiti ei saa ma ütelda. Ja Teie ometi teate, kui suures mures me Teie pärast oleme! Teie viimased kirjeldused tervise paranemisest tegid mu väga rõõmsaks, iseäranis tänan ma Teid tõotuse eest nende hirmsate maalesõitude asjus, mida ma hinge põhjast jälestan! Mulle on see väga meelt mööda, kui professor Teist räägib, sest tema hindab Teid täiesti õigesti. Ainult minu puhul Teie aulik sõber vahetevahel eksib, see on ikka veel selle hea eelarvamise järelmõju, mille Teie temale olete pähe pannud, jah, just <u>Teie</u>, papakene! Kui hõlbus on ometi <u>sedasinast</u> aulikku kaasade paari imestada ja austada! Proua "Lisot"<note place="end" n="11"><p> s.o professor Schotti abikaasat Eliset.</p></note> kummardan ma kohe neitsi Maarja järel, ma ei tea ühtki kõrget omadust, mida ma ei tahaks temale osaks arvata, ja mulle tegi palju nalja, kui märkasin, kuida professor, jutustades ühest lustilisest kokkusaamisest reisi peal, "oma Liso" tunnistusele toetas. Kui lõbus on see jutustamiseviis, nii värske ja heatahtlikult humoristlik! Mispärast õieti öeldakse, papa, härrad teadusemehed olevat enamasti pedandid? Säherdune jäle laim! — Ma tänan Teid vaeva eest, mida nägite minu laulude läbilugemisega! Aga, papa, motiividega, mispärast Teie korrektuuri sootumaks tegemata jätate, ei ole ma rahul. Kas olite mulle pahane, austatud sõber? Teie teate küll, kuida otsekohene meel minu juures kõik korda võib saata! Vabandage, ma ei <u>saa</u> enam edasi! Järgmisel korral, võib-olla <u>varsti</u>, rohkem! <i>Vanaisa kaitsegu Teid! Teie kasutütar</i></p>
<p>Lydia.</p>
</body>