<?xml version="1.0" encoding="UTF-8"?>
<body>
<h2 author="KREUTZWALD" number="38">38. KREUTZWALD KOIDULALE.</h2>
<source>EKM EKLA, f 59, m 1:6, l. 20</source>
<p>[10.—15. juuli paiku 1868.]<note place="end" n="1"><p>Selle pliiatsiga kirjutatud ja, nagu näha, mitmekordselt kokku murtud allkirjata lehekese dateerimine on umbkaudne, kuid sisu järgi otsustades näikse see kirjutatud Koidula Võrus viibimise ajal (vrd "Teie tänane otsus" ja "Teie ... oma tänaste sõnade"). Kui kaua Koidula Võrus viibis, selle kohta puuduvad autentsed andmed.</p></note></p>
<p>Nimetage seda märatsemiseks, hulluseks, nõdrameelsuseks või kuidas ise tahate, — Teid jätta mina ei suuda! — Teie tänane otsus ei ole mõõduandev, nädalate, kuude või aastate pärast võtate Teie selle ära muuta. Kui aga seda ei peaks juhtuma ja Teie isemeelselt oma tänaste sõnade juurde peaksite jääma, siis jääb sellegipärast minu olek Teie vastu muutmatult edasi kestma. Lapsel, kes usaldaval meelel oma palve taevase isa poole saadab, ei tule pähegi sellest mõtlema hakata, kas tema lalisemist kuulda võetakse või mitte. Nõnda on surelikkude seisukoht kõrgema olevuse vastu igal pool selle lapse sarnane. <u>Teie</u> olete kord minu ideaaliks saanud, kelle poole minu vaiksed palved rändavad, sellepärast ei suuda ka kõige raudsem järjekindlus ega jäisemgi külmus Teie poolt minu usutunnistust kõigutada.</p>
</body>