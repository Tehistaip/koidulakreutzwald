<?xml version="1.0" encoding="UTF-8"?>
<body>
<h2 author="KREUTZWALD" number="32">32. KREUTZWALD KOIDULALE.</h2>
<source>EKM EKLA, f 59, m 1:6, l. 17</source>
<p><i>Võrul, 9. jaanikuul 1868.</i></p>
<p><i>Armas Lydia! </i></p>
<p><i>Jumal teab, kumb rohkem süüdlane on, kas süda või käsi? Niipalju tõuseb avalikult tõeks, et viimane looduskomblikke tähti vabisemise pärast enam paberi peale ei jaksa kinnitada ega jõua kindlamgi tahtmine tema nõtruse üle võimust saada. Möödaläinud nädal tõi natuke rohkem suleliigutamist ja nüüd on lugu hoopis lakas</i> <note place="end" n="1"><p>s.o asi halvasti.</p></note><i>! Kuuel nädalal sissejooksnud epistlid, mille vastamisega just kiirust ei olnud, pidid korraga eest ära korjatud saama, enne kui tuleval nädalal oodatud lapsed</i> <note place="end" n="2"><p>S.o tütar Adelheid Blumberg perega.</p></note><i> Tartust siia tulevad, muidu ei leiaks tarblikku mahti nende seltsimisest osa võtta. — Kahju, väga kahju, kui mul <u>armsaid</u> päid lugedes ometigi üks "kallis" saab puuduma, nõnda et kuulsa saksa kellalaulikuga ei või ütelda:</i> "ihm fehlt kein theures Haupt!" <note place="end" n="3"><p>Katkend Friedrich Schilleri "Kellalaulust" ("Das Lied von der Glocke", 1799, al. 1817 korduvalt eestindatud). Tõlkes: tal ei puudu ükski kallis pea.</p></note><i> — — Mis ülemad väed ja seisuse kütked meie tiibadele sidemeks pannud, selle vastu ei jaksa meie nõtrus, vaid peab igamees — olgu ka ohates! — oma osa koormat kandma. Eks näita ka <u>ses</u> tükis jälle "harmoonia" meie vahel siginevat, et Vanaisa meid mõlemaid [ühe]sarnatse leivaadra-kure külge kättpidi kinnitanud, kus jalg niisamuti vaost ei tohi välja astuda? Sellegipärast ei taha ma kogunist lootust ära kaotada, — õnn tuleb mõnekorra kogemata! Mida lootusrikkam ja sünnitavam üks noor süda, seda visam on vana kinni pidamas, kes kui uppuja pisemast õlekõrrest veel pääsemise abi ootab! Ma loodan edasi minnes veel selle punkti peale tagasi tulla, millest süda täis, sellest puhub (kus suul võimatu!) — sulg! Ja nüüd: "Küüt! vaole!" enne kui kallis aeg käest lendab. </i></p>
<p><i>Teie viimane lahkuse-ilutsemise sõnumik, mineval teisipäeva hommikul posti peale antud, langes selsamal õhtul aegsasti minu näppude ja silma ette. Lubage mulle kohe esmalt ühte küsimust Teie seletamise ette tuua, mis mul juba tükk aega südame peal kipitanud. Kuidas peaks Teie arvates saksakeelset sõna</i> "Schmeichelkätzchen" <note place="end" n="4"><p>meelitaja kassike, s.o meelitaja (sks k).</p></note><i> kõige mõnusamalt eesti keeles võidama välja ütelda, et esimese täielik sisu ümbertõlkimisel ei kahaneks? — Mis vana kadunud Hupel oma leksikonis</i><note place="end" n="5"><p>S.o August Wilhelm Hupeli (1737—1819) sõnaraamatus "Ehstnische Sprachlehre für beide Hauptdialekte... nebst einem vollständigen Wörterbuch". 1. tr 1780, 2. täiendatud tr 1818.</p></note><i> kohaliseks solkinud, on naeruväärt, sest meie "libekeel" seisab [mõistest] </i>"Schmeichelei"<note place="end" n="6"><p>meelitamine (sks k).</p></note><i> nii kaugel kui maakera kuust. Vistist ei olnud meie vanematel suguisadel pisemat tundmist sellest, mida sakslased</i> "Schmeichler" <i>ja</i> "Schmeichelei" <i>nimetavad, sellepärast puudub ka nimi. — Selle kärna arvan ma "kultuuriga" eesti keha külge võõrastest istutatud olevat, mis nüüd mõnele piigale juba teiseks loomuseks kipub minema! — Teie toetate ennast piibli peale? Minugipärast! Aga siis ärge pange imeks, kui kättevõetud sõjariistaga Teid lööma tulen. Sõnad "jumal lõi inimest" (inimliku soo) — "oma kuju järel" ei anna meile kogunist volidust sellest esiõigusest "mõnda" lasta osa võtta, vaid õigus jääb kõigendusele</i><note place="end" n="7"><p>s.o üldsusele.</p></note><i> sündimise päranduseks. Pikemalt teab igaüks, et "taevatähe" ja "rasvaküünla" valgus teineteisega kokku ei sünni, mispärast Teie, armas laps, eksiradadel kõnnite, kui mõlemate vahet ei oska teha. Mis nõiduseväed Teil selget silma segavad: kes seda võib teada? — "Imeteod?" —</i> Jumal hoidku mind selle patu eest, et ma kelleltki tema lapseusku tahaksin röövida, niikaua kui süda selles endale rahustust leiab! <i>— Uskuge ikka imetegusid, ja ma sooviksin nii kindlasti, et Teie usk mägesid ja inimesi ühest paigast teise võiks tõsta, kui viimastel muidu <u>liikumist</u> ei peaks olema! Selle punkti üle ei tohi ma vaidlemist teha, sest mina usun nõiduseväge ja üks ebausk on nii hea kui teine, eks nad ole mõlemad <u>ühe</u> ema rinnal imetatud lapsed? — Teie nimetamine minu "lahkuse rikkusest" tuletab mulle vanasõna meelde <u>kehva</u> õllest ja rikka haigusest!</i><note place="end" n="8"><p> Rikka haigus ja vaese õlu on kuulsad. — Eesti vanasõnad. Tallinn, 1980—1988, tüüp 9715.</p></note><i> Et lahja õlle aur juba kaugelt sõõrmete läbi pähe on läinud, näitab jälle, et üks teine sõna — kahest sarnasest peast, mis kanget jooki ei pea kannatama, ka tõtte läheb!</i><note place="end" n="9"><p> Naise pea on ikka kanapea. — Samas, tüüp 7290.</p></note><i> — Kaebuseväärt igaüks, kes ennast inimliku "troosti ja kinnituse" peale tahab toetada; neil tugedel ei ole enam kui õlekõrre kindlust. Ühes tükis jooksevad meie soovimised ja lootused ometigi kokku: et uus ja vana katus praegusele sõpruspõlvele moondamist ei saa tegema, niikaua kui truudus südametes elab. — Kas üks hea isa armsale lapsele ka palumata õuna kõrgelt puuoksast ei peaks andma, kui lapse silmad ihaldades sinna vahivad? — Väga meeletu vanem, kes sellepärast last läheks "sugema"!</i> Kas olete Teie iganes midagi <u>võõriti</u> peale hakanud? <i>Minu silma ei ole säherdust siiaajani veel ulatanud. Mis tuleviku rüpes varju all magab, seda ei jõua inimene ette arvata ega teada. — Minu praegusest maalitud piiga kujust ei tahaks ma kriipsukest maha kustutada, veel vähem teistele lubada — seda teha. Minu</i> "Federzeichnungen"<note place="end" n="10"><p>sulejoonistused (sks k).</p></note><i>, mis aeg-ajalt <u>temast</u> olin teinud, jalustavad</i><note place="end" n="11"><p>s.o toetuvad, seisavad (vrd sks <i>fussen</i>).</p></note><i> endid kõik murupinna peal, ei ulata kuskil pilvedeni või neist kõrgemale. Eks ole muidugi teada, et meie neid, kes südame ligemal istuvad, niikaua ikka "paremate" seltsi arvame, kui nemad ise meie arvamist valeks ei lähe tegema. Minu maalitud pildi kõrval tohite igal ajal "hirmuvärinata" istuda. Või kust tükist arvate Teie seda valearvamist minu poolt olevat leidnud, kui tahaksin ma Teid kõigist inimlikkudest vigadustest vabastada? — Ega ole mul pisemat kartust, kui võiks pikem koosolemine asjalugu paremaks või pahemaks teha. Niipalju näitab mul üksi tõsi, et see "loodud südame olemine" ei üksi mul, vaid igal inimesel on, et meie Kristuse käsku: "Armasta oma ligimest kui iseennast" <u>igaühe</u> kohta ei jõua täita, sest et meie nõdrad oleme, ja meie mõtted ja tahtmised kuskil nii jumalikuks ei lähe, et oma piinajatele surmavalus andeks võiksime paluda! Meie süda on kitsas pesake, kus sees enam ruumi ei ole antud kui parajalt nende tarvis, kes meile kõige ligemad armsad on. — Aga et süda</i> elastsest materjalist on tehtud, <i>sellepärast ei või tema sees iial kitsuse pärast pakitust tulla! — </i></p>
<p><i>Teist rada jalge alla võttes kahetsen mina, kuida — mind taga kihutades täna Teiega kohtu ette sunnitakse astuma. Jah, ärge ajage silmi nii laiali pähe, kui järsku välja ütlen, et <u>Teie</u> ise loo niikaugele olete kihutanud, et meie muidu läbi ei saa! Teie püüate mind vägisi eksitajaks ristida, see on: minu kui kurja eksitaja peale kaebust tõsta! — Või mis need sõnad — mida käsi tõrkudes järele kirjutab — tähendavad? — "et Lydiaga asi juba <u>tagaspidi</u> ja pahemaks hakkavat minema" ja Teie "jumalat võite tänada, et veel niipalju (?) mõistust pähe oli jätnud, miska iseenese tundmist ära ei unustanud". — — — Ütelge mulle, armas Lydia, kuhu peale tahate Teie uskumist kinnitada, et minu eksitamine Teid säherdustele troostita luhtadele oli saatnud?!</i> Siin ei või auhaavamise-kaebusest enam juttugi olla, asi kuulub kaelakohtuniku ette! <i>Mina ei või ega tohi Teid aidata,</i> sest inimese kohus on ka omaenda ihu kaitsta! <i>Oleksin mina Teie eestkostjaks ja ei mitte kaebajaks täna seatud, siis võiksin tõtt mööda üht tükki Teie vabanduseks ette viia: "Vaatke, härrad kohtunikud! Piigake, kes praegu pisarsilmil värisedes teie ees seisab, on imelikul kombel kahest loomusest kokku pandud, mis teineteisega nii sõbralikult ühes kambris elavad, et terasemalgi silmal vahetegemine võimata näitab, kumb rohkem või kumb siin vähem valitseb.</i> Uskuge mind, kallis Lydia, sel naljal on oma kindel tõepõhi all! Teie olete tõepoolest kahest sootuks lahkuminevast loomusest kokku pandud: üks pool on emantsipeeritud tütarlaps, teine pool käib aga veel lapsekingades. — Ärge nüüd taevapärast mõtelge, nagu oleks selles otsuses midagi pilkavat või auhaavavat, vaid mis ma eespool ütlesin, on minu kindel arvamine ja ma usun, et ma ka ses tükis ei eksi, kui Teile otsekoheselt tunnistan: just selles kaksikloomuses peitubki külgetõmbejõud, mis mind Teie poole kisub. Naeratage või naerge minu üle, selleks on Teil vaba voli, aga oma harjunud tõearmastust ei saa ma kellegi ees maha suruda. Keegi, kes meid ja meie sõbralikku vahekorda ei tunne, võiks neist ridadest jumal teab mis kõik välja lugeda, kuid <u>Teie</u> juures, loodan ma, pole mingit võõritimõistmist karta?! — —</p>
<p><i>10. juunil 1868. </i></p>
<p><i>Esimese eile hommikul kirjutatud lehe pidid arvamist mööda pärastlõunased vahesilmapilgud lõpetama ja õhtu eel posti peale saatma, aga rehnung oli peremeheta tehtud, mispärast vast täna edasi jõuan jutustada. — Tõe sihil asjalugu vaadates võiks Teil, armas Lydia, enam õigust olla oma kasvataja üle kaevata, et tema ennast lapsele juhatajaks usaldanud, enne kui oma jõudu läbi katsunud, kas selle tarbeks tarblikku osavust seal leiti. Üks terasemalt tähelepanija võis juba esimestel päevadel ära tunda, kuida mehest lapsekasvatajat ei võinud loota, kes pikal eluajal enese lapsekingi veel ei jõudnud ära kulutada. On tõsi, mis mõningad laulikutest ütlevad, et nemad enamisti kõik, üks rohkem, teine vähem, lapsekammitsas rändavad, siis näitab minu arvates laulikute armastajatega pea niisamasugune lugu olevat, et ka viimased luulemise pettustest endid ei jõua priistada</i><note place="end" n="12"><p>s.o vabastada.</p></note><i>. Ühel silmapilgul näevad ja tunnevad nemad pettust, aga järgmisel langevad nemad kui rumalad kalad ometigi jälle võrku. Nõnda on ka meeltesegadusel oma selged silmapilgud! Lahkugem siis unenägudest ja võtame jälle tõe hõlmast kinni. —</i> Etteheide, mis Te mulle sellepärast teete, nagu oleksin mina Teid maalides idealiseerinud, langeb kahekordse raskusega Teie enda pea peale tagasi, sest et Teie minu pildi juures sedasama viga mitte ainult teinud pole, vaid ühtsoodu ka edasi teete. Võtke pealegi vanaaja haudade ja tuhaurnidega tegemist teha, ainult ei tohi Teie seejuures unustada, et kõdunenud põrmust ja kustunud tuhast iganes enam uut elu ei või ärgata. — — Ühele elava loomuga mõttekujutusele ei tohiks säärased uurimised küll soovitavad olla! <i>Mõnusam ja parem oleks, kui Teie oma silmad ühtepuhku kevade ja noore suve peale kinnitaksite, kust elu ja ilu leiate, mis loomulikult Teiega kokku sünnib. Kõik loomusevastlikud tööd saavad endid omal ajal meile nuhtluseks moondama, sellepärast peame säherduste eksituste vastu ühtepuhku võitlema, sest parem on karta kui kahetseda. Just need inimesed, kelle seestpidist elu kõige rikkamalt Vanaisa heldus on õnnistanud, peavad iga päev palvetama: "Ära vii meid mitte kiusatuse sisse!" — Ei üksnes noored, vaid ka vanad inimesed võivad hõlpsamalt langeda, kui neil hiljem pääsmine võimalik näitab. — Mul on unustusse läinud, kus ma ükskord lugesin:</i> "Miski asi ei suuda nõnda meie meelt segada kui meelitus, nii tugevad ja mõistlikud kui me muidu ka oleme, meelituste lõõga mineku eest pole me pikapeale ometi kaitstud!" <i>— Sellepärast tahame kõigest väest püüda, et meie praegune sõprus nimetatud väest puutumata edasi võiks õitseda. — "Sätendavaid päikeseterasid Teie eluteele puistata" ei ole minul vaesel küll iial võimalik, aga uskuge, kui ma ütlen, kuida minu soovimised (kui neil seda väge oleks) alati selle peale käivad, kõrgemate vägede poolt Teile säherdust eluosa nõuda, mis ühel surelikul loomal võimalik näitab. Ma sooviksin Teile esiteks üht südant, mis igas tükis Teie sarnane oleks, ja tema läbi päästmist alalisest ikkest, millele Teie nõder keha ja tervis ometigi kaua ei jaksa vastu pidada, kui ta enneaegu raske koorma alla ei pea langema. — Teie praeguses seisupaigas uuristab maapind jalgade all aegamööda hoopis õõnsaks, nõnda et viimaks tuulehoogu tarvis ei lähe, vaid juba keharaskus õhukest mulda saab murdma, mis kui haljas pind sinnamaani jalgadele tuge andis. — See on hea ja kiiduväärt, kui meil võimalik on enestele ja teistele ülespidamise vara toimetada, aga meie ei tohi ometigi enam teha, kui meie loodud ramm ulatab. </i></p>
<p><i>Südamest olen ma Teie rõõmust osa võtnud, misläbi nüüd jälle puude haljendust ja õilmete ilu oma akna all nelja-aastase vangipõlve pärast võite oma silmaga iga päev näha. Keegi ei või seda õnne enam tunda kui mina, kes ma, puie all üles kasvanud, tänapäevani suuremat õnne ei tunne kui nende viluandjas varjus istuda, et kui tarvilist aega oleks, mind lahedal ilmal sealt ükski tuppa ei tohiks ajada. Elamine suures linnas, kus igalt poolt kivimüürid mind kitsendaksid, saaks mulle kõige raskemaks nuhtluseks olema. Võru linnake on otsekui minu tarvis ehitatud, sest et siin vesi, puud ja puhas tuuleõhk iial ei puudu. — Ka täna ei näita võimalik pikemalt kirjutada, sellepärast laske lõpetusel palumist veel ette kanda: kui Teie papa Köhleri poolt õnnelikult vastust peaks saama, seda viibimata mulle teada anda. — Veskele on Leipzigi universiteedi poolt üks väike stipendium, 32 taalrit, osaks saanud, mis jälle sellest räägib, et tema sealsed õpetajad kõigest väest teda püüavad edasi aidata.</i> See on — sealseid olukordasid silmas pidades — midagi ennekuulmatut, et säärast heategu ühele võõramaalasele üles näidatakse. Peaks meie ühistel püüdmistel õnneks minema ka midagi korda saata, muidu võiks eestlaste nimi koguni halba kuulsusse sattuda!</p>
<p>Laupäevane post<note place="end" n="13"><p>s.o 8. juuni post.</p></note> tõi mulle mõlemad ajalehenumbrid Hanseni vastusega, mis — nagu ma Teile juba varem teatasin<note place="end" n="14"><p>Siin näikse üks Kr-i kiri 4.—9. juuni vahelt puuduvat, kui see Kr-i teade mitte suusõnal Blumbergi vahendusel Koidulale edasi ei antud.</p></note> — minu poolt pikemalt tähelepanemist ei leia.</p>
<p>Käskjalg tuleb kirja järele, seepärast elage hästi ja pidage ka edaspidi sõbralikus mälestuses oma</p>
<p>kõige otsekohesemalt austajat</p>
<p>Kreutzwaldi.</p>
</body>