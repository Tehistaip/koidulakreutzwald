<?xml version="1.0" encoding="UTF-8"?>
<body>
<h2 author="KOIDULA" number="86">86. KOIDULA KREUTZWALDILE.</h2>
<source>EKM EKLA, f 63, m 1:2, l. 45</source>
<p>[Novembri lõpul või detsembri algul 1871.]</p>
<p>Teie, häbemata, paha, üleannetu papa, ma ei ütle Teile enam ühtainustki sõna, mitte ühtainustki head sõna, teadke seda! Ma üleüldse olen Teiega täiesti riidu läinud, täiesti — nii et ma silmapilguks kahevahel olin, kas ma üleüldse Teile, indiskreetsele, veel mõne sõna pean lausuma sest asjast, — Teie teate juba, mis asjast! Ja nüüd lasete Teie ennast nõnda paelutada kõigest uuest, et selle tõttu unustate kõik oma meesterahvast sõbrad, — mis mulle täiesti ükspuha oleks — ja naisterahvast sõbrad, mis mulle sugugi mitte ükspuha ei ole! Kes ei ole minule pärast kojujõudmist mitte ainustki sõnakest kirjutanud?<note place="end" n="1"><p>7.—10. septembrini võttis Kr. Tartus osa üliõpilaste korporatsiooni Estonia juubelipidustustest ja sõitis siis viieks päevaks Kadrinasse oma poja Alexise juurde, kes oli seal raudteejaama ülemaks (vt Kirjavahetus IV, lk 302 jj). Sealt läks teekond Tallinna, kust ta kavatses Helsingisse sõita, kuid sõidu nurjumise tõttu pöördus kolme päeva pärast koju tagasi, vt Kirjavahetus III, lk 469 ja IV, lk 412.</p></note> Teie! Ja kes ei ole seega ära teeninud praegu <u>pooltki</u> sõnakest minu käest? Teie! Ja mina olen päris laps, et ma seda siiski teen, hirmus laps! Aga seda peate Teie tingimata natukene häbenema, päris kindlasti! Teie, kuldne papa, kui Teie mulle ei oleks kõige, jah kõige kiuste nii kangesti südame külge kasvanud, tõesti ma saadaksin korda iga ähvarduse Teie vastu. Aga Teie teate seda hästi ja olete tõrges! Vuih, papa!</p>
<p>Ja nüüd, kui ma Teid nagu kord ja kohus olen läbi võtnud, panen ma, ehk Teie seda küll teeninud ei ole, ligi ka teatud kaardikese<note place="end" n="2"><p>S.o Koidula ja Eduard Michelsoni kihlakaardi. Koidula kihlus oli 21. novembril 1871.</p></note> Teie meeleparanduse kõvemaks kinnitamiseks, meeleparandust peate muidugi tõotama. See on, kõnelgu ma pealegi naljatoonil, üks iseäralik tõsine tundmus, mis sealjuures mulle peale tuleb — selles on nagu lõputegemist möödaläinud ajaga ja uute sihtide ja eesmärkide kutsuvat viipamist, — ja <u>siiski</u>, siiski ei saa ma end sootuks lahti teha senistest ja — vait! — Mina ei ole enam noor küllalt, et ma ei võiks päris täpipealt, selgesti ja ilma illusioonideta endale tulevikust pilti joonistada. Ja kui ma ise küllalt selgesti ei näeks, küllap pimeda silmade avamiseks teevad kõik, mis võimalik, kõik need teised, kellele ma ikka küllalt iseäralik paistsin, et neile mingi kartuse ja kohmetuse peale ajasin, ja kes nüüd, kui ma <u>ses</u> asjas täiesti nende sekka asun, äkki tunnevad, et nende hea süda neid mind kahetsema sunnib. See kõik ainult näitab mulle, et ma õigesti teen, kui omaenda teed käin: nii mõnigi pealtnäha hiilgavam saatus oleks mulle, seda ma tean, rohkem <u>teravaid</u> okkaid toonud kui seesinane vähetähtis.</p>
<p>Üht aga, papa, on mul asja <u>Teile</u> ette heita, ehk ma küll juba piinlikust tundmusest jagu olen saanud, mis mul selle loo pärast oli. Ma tean küll, et lapsed ja vanemad ühte kuuluvad, ja Teie, papa, peaksite kõige paremini teadma, kuida <u>mina</u> hoopiski mitte teisel arvamisel ei olnud, kui tarvis oli papa Kreutzwaldile selle kohta midagi ütelda. Aga minu vaiksed otsused minu tuleviku kohta olid Teie siinolemise ajal üksnes <u>minu</u> päralt ja mis ma nendest Teile teadustasin, sündis selle reservatsiooniga, et Teie minu saladust hoiate. Andke nüüd otsust, kuida see pidi mind puudutama, kui ma Jenny Hurda<note place="end" n="3"><p>Eugenie (Jenny) Hurt, snd Oettel (1847—1918), Jakob Hurda abikaasa.</p></note>  käest kuulsin: proua Blumberg<note place="end" n="4"><p> Kr-i tütar Adelheid Blumberg.</p></note> olevat imeks pannud, et <u>tema</u>, Jenny, sest saladuse tegevat, kuna ometi mina ise olevat seda teatanud isale (Teile, papa!), kui ta Tartus oli. Vaadake, papa, õige see ei olnud, sest ma olen ikka usaldanud Teie diskretsiooni ja et Teie seda mulle olite tõotanud, tohtisin ma Teilt küll ühe saladuse hoidmist oodata, millest kahju poleks tõusnud ühelegi, kes sellest Teie läbi teada said. Et <u>kolmas</u> suu minu vastu vaitolemise kohustust ei tunne, seda oli oodata. Et ma sellest — tõtt öelda: mulle piinlikust — läbielamisest hoolimata Teid, papa, ikka niisama armsaks pean kui ennegi, võib Teile olla tunnistuseks, et ma omakasu püüdmata Teid hoian, seda, austatud isalik sõber, ei või üleliia osaks saada isegi Teile — sest elu on ikkagi veel vaene küllalt armastuse ja truuduse poolest, ka seal, kus õnnest võib rääkida! Ja kes <u>võib</u> siis õnnest rääkida?</p>
<p>Näete nüüd, papa, kuida ma tõsiseks olen läinud, ehk Teile küll üks mõrsja kirjutab! Mõrsja! Nad raputavad kõik tarka pead ja panevad imeks, et ma olnud "nii vähesega leppiv"; kõigepealt aga imestavad nad "ilmparatamata pööret minu tõekspidamistes", mis nüüd pidavat tulema. Oh neid sõgedaid ja pimedaid! Nemad ei näe hea meelega kaevandust, kust kuld ja kalliskivi tulevad, <u>ise</u> alla minna on aga neile liig tülikas, ja nõnda jäävad neil need rikkad maa-alused sooned nägemata! Mina ei taha mitte võtta kolmandast käest ja omakasupüüdjate kaupmeeste ning vahemeeste kiituse peale. Kui see on kõrk ja arusaamatu ja seletamatu, siis võtan selle süükspanemise enda kohta ilma tingimata õigeks ja — see jätab mu täiesti rahulikuks just <u>sellepärast</u>, et — mitte: <u>olgugi et</u> — ma valida võisin!</p>
<p>Aga sellest jätkub juba nii palju, papa, et ma Teid üksnes veel paluda võin mitte sootumaks unustada "oma tütrekest", kasulast uue miniakese<note place="end" n="5"><p>Poeg Alexise naise Sophie pärast, vt kiri 81, viide 4.</p></note> pärast, kellele ma Teie isalikku armastust kõigest südamest soojalt soovin ja luban, kui ta nii tubli ja tore olevus on, nagu Teie teda mulle kirjeldasite, jah — isegi kui ta seda ei ole. Mul on hea meel, et truud südamed Teid hoiavad — maailmas läheb nii palju armastust vaja ja see on üks <u>harukordne</u> vara! Jääge terveks!</p>
<p>Lydia.</p>
</body>