<?xml version="1.0" encoding="UTF-8"?>
<body>
<h2 author="KOIDULA" number="92">92. KOIDULA KREUTZWALDILE.</h2>
<source>EKM EKLA, f 63, m 1:2, l. 49</source>
<p>[13.—16. novembril 1872.] <note place="end" n="1"><p>Dateeritud kirja sisu põhjal.</p></note></p>
<p>Armas papa Kreutzwald!</p>
<p>Ma arvan, et minu viimasest kirjast Teile on paar kuud möödas, aga meie leppisime ju kokku, Teie teate, et me minu pruudipõlvele mahti anname, ja iga õige pruudipõlve juurde käib nii hullusti kui võimalik hooletusse jäetud kirjavahetus. Peale selle, taadikene, olen ma viimastel nädalatel jälle enese ja kõigi teiste meeleheitmiseks <i>Postimees</i>, sest isa oli Peterburisse reisinud, et minu peigmeest ihuarst Karelliga tuttavaks teha.<note place="end" n="2"><p>Philipp Jakob Karell (1806—1888), arst ja nn eesti patriootide ringi keskne kuju Peterburis. Jannsen taotles Karelli toetust Michelsoni määramiseks Kroonlinna mereväearsti kohale. Karelli kohta vrd Kirjavahetus III—IV, reg. järgi.</p></note> Ärevus, millesse viis mind toimetusetöö koos nende asjade ootusega, mis tulema peavad, ei olnud mulle ei ihu ega hinge poolest kosutuseks — ah, papa, kas ma elades saan päris terveks ja südiks nagu varem? Kas minu töö ja tegevuse kõige mõjusam aeg tõesti peaks seljataga olema? Ma olen nii närviliseks, nii ilmatu närviliseks läinud, minu oma mõtted teevad mulle haiget, tühisemgi asi, mis harilikust viisist kõrvale jookseb, röövib minult une terveteks öödeks. Sellega väsitan ma kõiki oma ümber ja kui ma oma sensibiliteeti ja närvilikku tundlikkust püüan maha suruda, siis selle läbi läheb lugu üksnes sandimaks. Mis siin teha? Nõnda tuleb abielusse astuda!</p>
<p>Jah — see suur sõna! Kus ma edaspidi saan elama, on minu jaoks veel paksu pimeduse peidus: kõige parema meelega jääksin ma oma õe lähedale. Minu peigmees on veel Peterburis, kuna papa juba kodus on. Võib-olla olen ma nelja nädala pärast juba laulatatud ja kui nii läheb, mis sugugi võimatu ei ole, siis saadetakse meid maapakku Bakuusse, Nikolajevisse või Amuuri äärde. Vastasel korral, kui Kroonlinn meil käest ei lähe, tulevad minu pulmad jaanuari teisel poolel.<note place="end" n="3"><p>Koidula abiellus 19. veebruaril 1873 ja 21. veebruaril lahkus ta koos mehega Tartust Kroonlinna.</p></note> Aga <u>igatahes</u>, papa, pidage meeles oma tõotust, et tahate mind pruudipärjaga näha ja selle palumise täita, mille ma Teile oma laulatusepäeval ette panen. Ja ma usun, et see ei ole ülearu vara, kui ma juba täna oma kutsumisega Teie ette astun, muidu võiks lugu minul niisamuti minna kui meister <i>Põllupapi Elsel</i> — uh! Papa, mis olete Teie minu armsamast teinud! Ma lugesin 1873. aasta kalendrit ega tundnud Teid <u>sootumaks mitte</u> ära!<note place="end" n="4"><p>"Eesti rahva kasulises kalendris 1873. a. peale" võtab Kr-i "Mihkel Põllupapi" lugu hoopis ootamatu pöörde: kui kalendritegija jäi eelmisel aastal Else pulmakutset ootama, siis nüüd selgub, et ta on selle asemel saanud hurjutava kirja, sest Els olevat leidnud, et tema noorus ja armastuse lugu on kalendris avalikkuse ette toodud.</p></note> Ma tahaksin tõesti teada, kelle üle Teie vahepeal jälle küllalt olete vihastanud, et sääraseid karususi <i>kalendrisabasse</i> puistate! Salajas olin ma rõõmus, et minu südametunnistus puhas on, aga sealjuures tulid mulle elavalt meelde need — täiesti meiekeskis öeldud — hoolimatused, mis meie kirjavahetuse sassi ajasid. Taadikene, selle õe heaks, kes täna minu kannatusekaaslaseks saanud, lubage mul siin möödaminnes tilluke märkus teha: erapahandusi nõndaviisi avalikkuse ette kanda ei ole elades väga kallimeelne ega hea! Ja viimses põhjas ei ole see vahest isegi <u>elutark</u>: sest igas erapooletult ja õiglaselt otsustajas — ja niisuguseid on ka eestlaste seas — äratab see ikkagi isevärki mõtte nende sõjariistade kohta, mida niisugusel korral tarvitatakse. Mitte kuri olla, papakene, et ma nii otsekoheselt räägin: võib-olla olete siiski nii lahke ja panete natukene tähele minu sõna, mis seekord on enam kui ainult <u>minu</u> sõna. Igatahes räägin ma üksnes seepärast otsekoheselt, et papa mulle armas on.</p>
<p>Kas teate, kullakallis papa, eile tegime me Hurdast pastori!<note place="end" n="5"><p>Hurt ordineeriti pastoriametisse 12. novembril 1872 Tartu Maarja kirikus.</p></note> Peab ta kõvasti oma ametivannet, mida mööda ta miski muuga ei tohi tegemist teha kui ainult ametiküsimustega? Praost Willigerodele olid õpetajaks pühitsemisel abiks Oettingen ja Eisenschmidt. Hurt tahab esimesel Kristuse tulemise pühal Otepääle minna, et lasta end koguduse peale laulatada.<note place="end" n="6"><p>Hurda introduktsioon Otepääl toimus 3. detsembril 1872.</p></note> Mulle kipub tõesti paistma, nagu oleks must kohort alles nüüd vagusi ja rahul, kus ta Hurda arvab kindlasti peos olevat. Aga ma loodan, et nad siiski eksivad.</p>
<p>16. novembril. Papa, kuida on lugu Teie eeposega?<note place="end" n="7"><p> s.o "Lembituga".</p></note> Rääkige mulle sellest. Mispärast see paigast ei liigu? Meil on seekord nii pehme sügis, et jooksva ei tohiks omale mingit õigust nõuda. Ja kas teate, ma ei saa Teie viimast sõnumikku koguni mitte võtta täie ette, lõpp on ju puudu!<note place="end" n="8"><p>Kõnesolev Kr-i kiri pole säilinud.</p></note> Kas Teie arvate, et mina Teie külalistel luban minule määratud kirjasid poole pealt ära lõigata? Hoopiski mitte! Kirjutage mulle meelitus, millel pooleli jätate, lõpuni, — see on väga tähtis, — ja seejärel arutage mulle veel iseäranis seda ilusat mõtet "naisterahvast üleüldse". — <i>À propos</i>, papakene: minu peigmees ütleb, et on Teile ühe eks[emplari] oma dissertatsioonist<note place="end" n="9"><p>Michelsoni meditsiinidoktori väitekiri "Einige Versuche über die Totenstarre des Muskels" ("Mõningaid katseid lihase surmakangestuse kohta"). Dorpat, 1872. 32 lk.</p></note> läkitanud, eks? Ja sel puhul tuleb mulle ka minu viimane töö<note place="end" n="10"><p> "Säärane mulk", mis ilmus trükist novembris 1872.</p></note> meelde, ... oh häda! Kas ma pean või ei pea — kahtlaseks jääb lugu igal juhtumisel... Julgust!</p>
<p>Vaadake, austatud sõber, kas Teie peaksite mind <u>väga</u> suureks häbematuks, kui ma Teid paluksin <i>"Säärase mulgi"</i> kohta midagi ofitsiaalselt ütelda? Ärge arvake aga mitte, nagu ei tahaks ma muud midagi kui ohtrasti kiidujorutusi, õigust öelda ei kardagi ma väga, et Teie nõnda mõtlete, — siis peaksite mind halvasti tundma. Tüki nõtrustest annan ma sedamaid Teie meelevalda ühe kõige suurema: see on tema ortograafia — olemasolevate trükivigade eest ma muidugi ei hakka vastutama. Ortograafial on, tõsi küll, oma saamiselugu. Esimesed korrektuuripoognad saatis Gläser mulle Kroonlinna <u>enne</u> <i>kirjalisteseltsi</i> grammat[iliste] seaduste väljatulekut, viimaste poognate korrektuur tehti võõra käe poolt siin, pealegi ainult <u>üks</u> korrektuur ... sellest siis tuli üsna kena puder ja kapsad!<note place="end" n="11"><p>"Säärase mulgi" algupooles esineb nt <i>hea</i>, <i>peal</i>, lõpuosas aga <i>hää</i>, <i>pääl</i>, nagu nõuti Eesti Kirjameeste Seltsi otsustes.</p></note> Mis sisusse puutub, siis on mulle Teie otsus tähtsam kui ühegi teise oma, sest elu pole mind koguni jätnud ilma sest kibedast õpetusest, et, nagu üks tark mees ütleb, "inimesed arvavad endid <u>delikaatsed</u> olevat, ja on ainult <u>meelitajad</u>" ning sõbrad "valetavad iseendale, et nad on <u>otsekohesed</u>, ja on ainult toored!" <i>Vide</i><note place="end" n="12"><p>vaata (ld k).</p></note> Jacobson ja konsordid. Kui ma Teiega kord <u>suusõnal räägin</u>, jutustan Teile midagi, mis siia juurde passib. — Kas olete nii armas? Palun, palun!</p>
<p>Papakene, Teie aitasite ju tähtraamatut teha: kas meil tänavu talve ei tulegi? Õues on kõige ilusam vihmase ilma taevas, <u>ilma</u> novembritormita, nii tasane udutamine, et hanedel vist süda sees rõõmust hõiskab! Minu jooksvagi on pakku läinud kõige pimedamatesse kolgastesse ja julgeb ainult üsna tasase tuksatusega oma igakordsest sala-asupaigast märku anda. Kas Teie võite arvata, mis ma nüüd teen, papa? Ma õmblen ja kujun, aina kujun, mina! Ja ma palun Teid koguni mitte silmi pärani ajada, ätikene, esiteks sellepärast mitte, et see mind segab, ja siis sellepärast, et on ju täiesti loomulik ja iseenesestmõistetav, et üks mõrsja õmbleb ja kujub, olgu küll ta nimi Lydia, täiesti iseenesestmõistetav! Mõnikord vangutan ka mina pead enese üle — see kõik on nii imelik, mis niisugusest naisterahvast kõik saada võib ja mida ta ära kannatada jaksab! Aga igatahes olen mina praegu väga auväärne ja majesteetlik, ja Teie, papa, peate tundma suurt aukartust minu ees, kui tahate minu intentsioonide järgi olla, — kõigil on nüüd koletu suur aukartus minu ees, isegi minu peigmehel; siiski ei ole see <u>päris</u> kindel, kuigi ma heaks arvan seda iseendastmõistetavaks pidada.</p>
<p>Ja nüüd teeme väikese kontrahi teineteisega, papa, eks? Nimelt peate Teie, ätikene, mulle kirjutama ka siis, kui mina väga korrapäraliselt <u>ei</u> vasta; küll ma tasun kõik takka järele, kui ma ükskord tean, kus ma õieti kodus olen! Kodu! Minu peigmees kirjutab üpris nukraid sõnumikke põhja metropolist: esimese vaimustuse järel, mida Neevalinna grandioossus äratas, näikse "mateeria kui printsiip" ilmparatamata ka tema hinge peale mõjunud. — Nõnda siis, papa, Teie ei lähe mitte suureliseks Võru kui Balti-Vene raudteeliikumise idapoolse keskpunkti sügava tähtsuse pärast, vaid peate uueks ühendavaks sidemeks <i>Viru lauliku</i> ja Lydia vahel seda, et meie mõlemad "mereäärsete linnade kodanikud" oleme.<note place="end" n="13"><p>Juba varem oli Pihkva—Riia raudteeliini haru planeeritud läbi Võru, kuid 1872. a levis ajakirjanduse kaudu teade Ostrovi—Tartu raudtee ehitamise kohta, mis pidi Sise-Venemaa ühendama Paldiski sadamaga, seega oleks siis ka Kr. Võrus olnud raudtee kaudu merega otseühenduses, kuna Koidula kavatses asuda Kroonlinna.</p></note> Taevas hoidku Teid terve ja ärge unustage, mis ma oma laulatusest ütlesin! Vanas sõpruses mõtlen Teie peale</p>
<p>Lydia.</p>
</body>