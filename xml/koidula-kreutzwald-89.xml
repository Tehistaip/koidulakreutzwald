<?xml version="1.0" encoding="UTF-8"?>
<body>
<h2 author="KOIDULA" number="89">89. KOIDULA KREUTZWALDILE.</h2>
<source>EKM EKLA, f 63, m 1:2, l. 47</source>
<p>Tartus, 25. mail 1872.</p>
<p>Papa, ma olin hoopis pahane, päris südamest pahane! Kas mul ei või siis enam sootumaks mitte segamatut rõõmu olla Teie ridadest?<note place="end" n="1"><p>Siin on üks Kr-i kiri kaotsi läinud, millele Koidula käesoleva kirjaga vastab.</p></note> Vuih, papa, häbenege! Kassandra ajad on koos klassikalise paganate maailmaga kõik oma luule kaotanud ja kristlikud prohvetid ei maksa selle ameti kandjatena oma isamaal juba sootumaks mitte midagi,<note place="end" n="2"><p>Kassandra — ennustaja kreeka mütoloogias, Trooja kuninga Priamose tütar; muuseas ennustas ta ka Trooja hävingut, kuid keegi ei uskunud tema ennustusi.</p></note> seda, taadikene, märkige endale <i>ad notam</i>! Ja ehk Teie küll mul oma vastiku uueaja värki abielukirjeldusega tuju paariks päevaks sootumaks ära rikkusite, — päriselt meelt heitma ei suutnud Teie mind siiski ajada ja selle eest on kiitust teeninud meie sõber Schott, kes minu õnneks pärast Teie kibedat arstirohtu karastava sõõmu külma vett andis.<note place="end" n="3"><p>Schotti kiri Koidulale 3. maist 1872. a. — EKM EKLA, f 59, m 5:14.</p></note></p>
<p>Aga mitte sõnakestki enam kõigist neist magushapudest pillidest ja troppidest — mina, ah armsam papa, viibin ju jälle keset täielikku kevadet, nendes lusti ja sisemise ilutsemise päevades, mis mind oma mälestustega terve pika aasta elus hoiavad! Jah muidugi, papa, ma mõtlen veel heameelega tagasi sellele kaunile lihavõtte esimesele pühale, aga rahus ja rõõmus, nõnda nagu tagasi mõeldakse puhastele, mõnurohketele, igast väärkõlast solkimata minutitele, nõnda nagu ma tagasi mõtlen meie mitmeaastasele sõprusele, nõnda nagu ma tagasi võin mõtelda paljudele õnnetundidele oma elus, mis nendele vaatamata oli üksluiselt halli karva: kõik on minu jaoks hele, soe ja lahke, puhas enesega sõitlemisest, seepärast selge ja vaikne. Üksikud teravad okkad on minevikuloor kinni katnud, see, mis ilus, puhkab mälestuses nagu kosutav roheline metsavari, kaitstes ja meelevärskust tuues tusastel minutitel, ergutades ja ühtlasi hämmeldades rõõmu-silmapilkudel. Kõige armsam papa, kullakene, Teiega ei või ju lugu ka mitte teisiti olla. Teie tahtsite oma Lydiat üksnes natukene hirmutada või miskist pahast tujust lahti saada, ega Teie muidu poleks neile kahele õelale leheküljele vastukaaluks pannud seda lauset naisterahva <u>tõelisest</u> kutse-seisusest? Või oleme me sootumaks kaotanud kõik senise osaduse teineteise õnne ja häda tundmise poolest? See oleks väga kurb, väga valus ja täna ma seda veel hoopiski ei usu, ei, tõesti mitte! Aga miks ei tule Teie siis sõbralikult ja südamlikult minu juurde, vaid irooniaga? Seda <u>võin</u> ma hädapärast ja koduseks tarvitamiseks küll ka pruukida, ma ei <u>taha</u> aga mitte. Või pean ma vait olema? Ka siis tõreleb papa. Eks me laota siis kristliku armastuse mantli katteks selle üle, nõnda nagu Teil minu puhul küllalt tihti on teha tulnud, taadikene! Nii mõnus on puhata: oma enda arvatava harmoonia ülendavas tundmuses!</p>
<p>Papa, minu kullakallis, kas Teie ka olete juba seda sinitaeva ohtrust ja helehaljast, päikesest õhetavat maailma õues näinud ja tunda saanud? Seda kõike peab nägema ja tundma ja tundmustega vastu võtma, ja seda on nii palju, nii palju, et ei tea, kust peale hakata — lõpetamisest ei või niikuinii juttu olla! Kui Teie peaksite kõiki neid kenasid ennemuistseid lugusid ja laulusid kuulma, mida õues vestavad pärnad ja kõik need rohked haljad ladvad ja madalad rohukõrred — kuulatage aga, papa, Teie oskate seda ju nii hästi ja aru saate Teie sellest kõigest! Täna sain ma kätte ühe pisukese põrnika ja panin ta seliti oma sõrmeotsale; ta tegi, nagu oleks ta surnud, see väike kelm, ja tõmbas pisukesed jalakesed vastu keha. Ja siis, kui ta mõtles, et mina teda enam tähele ei pane, ajas ta enda aegamööda püsti ja paistis esiotsa ettevaatlikult ringi piiluvat, kas õhk ka puhas, ja äkki — põrr! läinud ta oligi! Kas ei ole lugu niisamuti surmaga väljas looduse elus ja talvega inimese südames? See on ikka üksnes uni, üksnes puhkamine, ainult meie lühikene kannatus veeretab talle kaela surma tähenduse, elu kestvalt puudumise tähenduse! <i>Laul lendab jälle läbi ilma ja lootus tõuseb taevani! Taadikene, taadike, kas Teie siis ei näe, et igal pool haljas on? Minu kallis kasvataja, meil ju ei ole unustust!</i></p>
<p>Papa Wiedemann Peterburist on mõnda nädalat siin<note place="end" n="4"><p>Wiedemann viibis 1872. a Tartus 27. aprillist kuni 2. juunini, kust sõitis Berliini ja Dresdeni kaudu Budapesti; jätkas sealt reisi Viini, Müncheni, Šveitsi kaudu Berliini ja saabus 28. juulil Peterburi.</p></note> ja hurjutas mind ka — küll on vanahärradel hurjutamine selge, imelik see on! — et mina tõotatud tsölibaadile truudust tahtvat murda. Aga ikkagi on ta tore, armas vanahärra ja minule väga meele järgi! Ta reisib Pesti minu armsa Hunfalvy juurde, et läbi vaadata sealse raamatukogu ostjakikeelsed kirjad, millel on tähtsust nende uurimiste jaoks, mida ta toimetab meie eesti keele grammatika tarvis.<note place="end" n="5"><p>Wiedemanni "Grammatik der Estnischen Sprache" ("Eesti keele grammatika") XVIII+663 lk ilmus 1875. a Peterburis. Ostjakid — hantide vananenud nimetus.</p></note> Seda, isekeskis öeldud, pean ma väga ülearuseks! Mis on meil ostjakkidega tegemist? Ma ei armasta neid sugugi ja ei igatse sootumaks mitte, et konstateeritaks võimalikku sugulust nendega; küll aga tahaksin ma papa Wiedemanni veel siin kinni pidada. Ja ometi — küllap ma võin talle ka lubada selle ilusa teekonna, kus ta peale Viini näeb Linzi, Konstantzi, Lausanne'i jm ja <u>võib-olla</u> Berliini kaudu koju tagasi tuleb. — Minu armas Hunfalvy ei ole hoopiski ainukene, kes armastusväärselt soovib, et ma parem Ungaris kui Venemaal oleksin, ma olen selle soovimisega rohkem kui pooliti päri. Sest kui mulle täna antaks võimalus valida, siis läheksin ma ilma kõhklemata, muidugi koos oma peigmehega, läände ja ütleksin enda absoluutselt lahti aust nõus olla "kõikide uurijate resultaadiga", kes "arvavad, et nad <u>Venemaal amatsoonid</u> üles olevat leidnud".<note place="end" n="6"><p>Hiljutised arheoloogilised väljakaevamised Lõuna-Ukrainas ja Venemaal, mille käigus umbes viiendikust Doni ja Volga alamjooksu sõdalaste haudadest leiti lahingurüüs naiste säilmeid, olid ajendanud paralleele tõmbama vanakreeka müütidega amatsoonidest.</p></note> "Da's aber nit kann sein, bleib i[ch] allhier."<note place="end" n="7"><p> Et see aga võimatu on, jään ma siia (sks k). Vt kiri 70, viide 6.</p></note></p>
<p>Oh, eks Teie näe ometi, papa, nii vägevad oleme meie, et nii suurt mõju ajalehtede ilmumise ja mitteilmumise peale võime avaldada? See sõnum on niisama ootamatu kui meelitav, ja palju uuem kui näituseks see Teilegi tuntud ja seega ärakulunud sõnum, et ollakse kord Vene, kord sakslaste võimu poolt ära ostetud. Muidugi on nende insinuatsioonide sihiks luua teatud erakonna huvides tema radikalismile, mis rahva seas praegu täies hoos on, kohane ja hädatarvilik opositsioon, küllap ka vabanduse ja kõige hõlpsama seletuse leidmine, mispärast sellele radikalismile häälekandjat ei suudeta soetada.<note place="end" n="8"><p>Koidula vihjab siin 1871. a alates rahva hulgas levinud kuuldustele Jannseni äraostmise kohta mõisnike poolt. Selle aluseks oli Eestimaa rüütelkonna rahaline toetus Eesti Postimehele 1871—1879 tingimusel, et ajalehes avaldatakse baltisakslaste kaastöid, mis aga ajalehe suunitlust eestluse, hariduse ja kultuuri propageerimisel kuidagi ei muutnud. Jannseni müüdavuse kuulduste levimiseks aitas kaasa Jakobson oma käsikirjas levitatud satiiriga Jannseni pihta, vt A. Palm, Eesti esimene poliitiline näidend. C. R. Jakobsoni satiir: "Neljas Apokriiva raamat Mulgi rahvale" — E. Kirj. XXIV (1930), lk 1—15, 60—74 ja 126—135; samuti poleemika lk 289—291 ja 336. Vt ka M. Salupere, Postipapa. Mitmes peeglis, mitmes rollis. Tallinn, 2006, lk 205 jj ja M. Laar, Johann Voldemar Jannsen: elu ja töö. Tallinn, 2019, lk 257—267.</p></note> Kontrasti mõttes ehk on Teil huvitav teada, et tsensuur nüüd ikka rüütelkondlikumaks läheb, hoopis vastupidi tema esialgsele tendentsile, ja maha kriipsutab kõik, mis aadlit ja vaimulikkonda vastukarva puudutab. Nõnda hiljuti kõik kõige iseloomulikumad kohad sellest kirjast, mis <i>Postimehes</i> <i>Postimehe</i> äraandjaks kuulutas.<note place="end" n="9"><p>Jannsenit süüdistasid rahva huvide reetmises ka Eesti Postimehe kirjasaatjad, nagu selgub Jannseni "Kirjavastusest" kellelegi P. K-le, E. Post. 3.11.1871, lk 259–260, kus ta püüab eitada neid süüdistusi.</p></note> Kas ma rääkisin Teile sest sõnumikust, kus <i>"Kooli lugemiseraamatu"</i> autor pakub kreeka-katoliku preestri kätte oma teose väljaandmist vene õigeusu kohaselt vene koolide tarvis?<note place="end" n="10"><p> Jakobsoni "Kooli lugemise raamatu" väljaandmise vene-õigeusu koolide jaoks algatas Tartumaa Saaremõisa vene õigeusu preester Nikolai Lebedev, kes tegi temale sellekohase ettepaneku oma kirjas 9.01.1872. Jakobson oli ettepanekuga nõus (kiri 16.01.1872). Hiljem selgus valitsusvõimude nõue, et teosest oleks tulnud korraga valmistada kaks väljaannet — üks eesti-, teine venekeelne, kusjuures Lebedev oleks olnud vene keelde tõlkijaks (Lebedevi kiri 30.07.1872); nähtavasti seetõttu jäi see kavatsus teostamata. Lebedevi ja Jakobsoni kirjad, vt EKM EKLA, f 47.</p></note> See on üks südantvangistavalt tore koditsill<note place="end" n="11"><p> kirjutis; lisa testamendi juurde (ld k)</p></note> sellele testamendile, mille nad on teinud "meie Läänemere rannal asuva isamaa" kohta, mida nemadki ütlevad ennast "kõigest hingest armastavat"! Oh sa vaene armas kodupind, nad jagavad sinu kuube, nagu ükskord selle kõige kallimeelsema märtri<note place="end" n="12"><p>S.o Kristuse – Koidula süüdistab Jakobsoni isamaa reetmises.</p></note> oma jagati, need vahimehed su risti all! Ja peaaegu halenaljakas on kuulda neid ohtraid kõlavaid fraase rahva õnnest ja natsiooni heast käekäigust, mis janunevast kõrvast mööda helisevad nagu sama arv karjakella kõlksatusi, mille ülesandeks on märku anda, kus on karjamaa või see enam-vähem rammus maalapikene, kus ennast omal maal auga toita võib! Kui see muistejutt tõsi on, et ema vastu tõusnud käsi lapsel hauast välja kasvab, siis leiab see ajalooline kummitus tulevatel aegadel kõikide rahvapõlvede juures omale koha, mille peale tal on lõpmata suur õigus!</p>
<p>Jah, mis ma siis muidu teen; papa, ma <u>pean</u> ju tööd tegema, pitsid ja lehvid ja pärjad on üksnes nende mõrsjate tarvis, kes ei ole hakanud jutte kirjutama! Kui ilmatu kohusetundlikult ma aga Teie nõuandmiste järgi käin, seda võite sest näha, et ma hoolimata Laakmannist ja Wiedemannist jt, kes "Küla vaeslapse"<note place="end" n="13"><p> Koidula teos "Vildaku valla vaenelaps", mis ilmus 1872. a Eesti Postimehe Lisalehes nr 1—2, 5—8, 9 ja 15, kuid jäi pooleli; poolikuna on säilinud ka selle mustand-käsikiri. EKM EKLA, f 59, M. 3: 25.</p></note> väga ilusa leiab olevat, enam selle kallal sulge ei ole liigutanud, — <i>entre nous</i><note place="end" n="14"><p>omavahel; meie vahel (pr k)</p></note> öeldud, üks mulle väga hõlbus ja tervist kosutav meetod. Mis nüüd <i>Lisalehest</i> üleüldse, siis Teie eksite, papa, kui selle ärajätmise läbi arvate <i>Postimehe</i> tellimisehinna alanevat: just <u>postiraha</u> on selles süüdi; et ta nii kõrgele tuli kergitada, meie ise ei teeni sellest summast <u>ühtki kopikat</u>, minu sõna selle peale.<note place="end" n="15"><p>Alates 1. jaan. 1872 kehtestati uus postitariif, mistõttu tõsteti ka Eesti Postimehe ja selle Lisalehe aastakäigu hinda posti teel tellijatele 2 rublalt 20 kopikalt 2 rubla 50 kopikani. Jannseni juurest kodust ära viies maksis leht 2 rubla aastas. Et aga postimaks oli aasta kohta 60 kopikat, siis oli kodunt viijate aastakäik 10 kopika võrra kallim.</p></note> <u>Ilma</u> saatmisekuluta on hind <u>kaks</u> rubla, seega on Tartu tellijatele kaartide <i>etc.</i> eest 10 kopikat lisamaksu tulnud, väljastpoolt tellijatele aga ei midagi. Need saaksid <i>Lisaleheta</i> läbi, aga mis nad siis võidavad? Aega; aga paljud ei taha sedagi, ja kes lugeda ei taha, jätku lihtsalt lugemata.</p>
<p>Aga ma olen jälle terve epistli kirja pannud! Elage hästi, minu kullakallis papa, jääge terveks ja pidage armsaks oma</p>
<p>Lydiat.</p>
</body>