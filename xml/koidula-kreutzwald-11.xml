<?xml version="1.0" encoding="UTF-8"?>
<body>
<h2 author="KOIDULA" number="11">11. KOIDULA KREUTZWALDILE.</h2>
<source>EKM EKLA, f 63, m 1:2, l. 6</source>
<p><i>Tartus, 5. küünlakuul 1868.</i></p>
<p><i>Austatud härra! </i></p>
<p><i>Seekord, kui vanasõna ei valeta, tohin ma oma "armsa lapse" seisusest õige uhkustada, sest "kibe", vaatke, "kibe" oli "vits" siis ühes paigas ometi küllalt! Tähendusesõna vere paksusest — kas mäletate seda veel, aulik härra!? Nüüd oleks õieti minu kord käes apellatsioonitähte nõuda? Aga tõtt rääkides pean tunnistama: mõnda sõna oleksin küll, oh kui hea meelega! paksu musta kustutamisevärvi alla heitnud ja kuida tänan mina õnne, et sel puhul, mil nemad mu silma alla said, keegi minult küsimas ei käinud, kumb mul rinnus selle üle, et oma Viru laulikule midagi andeks võisin anda, suurem oli, kas rõõm või kurbus! Seda tohin ma nüüd küll avaldada, kus valmis olen mõnega saanud, mis südames kipitas, — mitte selle üle, <u>et</u> värvi, kui ta vahest must on, seks nimetatakse, vaid <u>kuida</u>-viisi <u>mina</u> seda kuulda sain. Ma tunnistan Teile: <u>siin</u> ei jõua mina <u>iga</u> sõna mitte kannatada!!</i><note place="end" n="1"><p>Vt kiri 10, viide 22.</p></note><i> Aga kuida juba ütlesin — esimene hoog on möödas, ja kui Teie süda sellega kergitatud sai, siis on asjal omast kohast hea järg ka olnud, — sest muidu — —. Tohtrihärra, tohtrihärra! Kas Teie siis koguni "kooljaid ei karda"? Kauaks see oli, et Teie enda käsi, pihutäit mulda maetud kirjaviisi-vaidlemisele taha järele visates, soovis: "Maga rahuga!" Olete vahest mõnda kirikuteenrit appi hüüdmata jätnud või kogemata pahandanud, et hauamuld nii kerge olnud? Ja siis kaebate veel "tanupead tappemaie" tulevat? Härra, härra! Kui edenejaid aastaid minule kilbiks vastu toote, siis tulen mina oma naisterahva-nõrkusega — eks mul seks niisama palju õigust ole? Aga — kas teeme rahu?!</i> Ma ei taha ju muud kui heaga sellest afäärist pääseda, sest mul ei ole Teile kogu loo kohta palju ütelda. Kõige parema meelega oleksin ma vait, aga — tõde käib üle kõige! <i>Enne seda aga tuleb mulle veel üks Teie viimase epistli lõpusõnadest meelde, mis üht ammu unustuse rüppe maetud ettevõtmist korraga avalikult minu meelde tagasi ja ühtlasi sellega naeru mulle huultele tõi: "Teie saate mind <u>vihkama</u>" etc. etc....!!! — Ammust ajast kord oli mul nõu ette võetud seda teha — jajah, ärge nii suuril silmil nende sõnade peale vaadake — mul oli tõesti seks nõu võetud, nii kõva ja kindel nõu, kui iial tütarlapse südames idanenud, kes ei kellegi "ingel" ega (loodan!) ka kellegi "deemon" ei ole, kuida üksi <u>laulikud</u> naisterahvast nimetavad, vaid liht "sõlgrind", kes ennast — jäägu nimetamata, mis õigusega — leiab kibeda sõna läbi armutumal viisil haavatud olevat. Aga — sina kallike! Rehnung oli kogunisti ilma peremeheta tehtud — targad meeled-mõistused olid kauba ära teinud ja pikas arvukirjas</i><note place="end" n="2"><p>s.o nimekirjas, arves.</p></note><i> ei seisnud kiusakas <u>süda</u> kuskil üles pandud. See tõi minule siis igakord, kui kõige karusema näoga dr. Kreutzwaldi peale läksin mõtlema, meelitades Viru lauliku vaimusilma ette — jah! läinud oli kõik kindel nõu ja vastane meel! See on imelik, kuida meie mõne inimese üle küll kurvastada võime, ka, kui õige kaugele ulatab, kord pahandada — aga ei iial teda vihata või alalist vaenu tema vastu pidada. Kui vähe nõidustega maksab võidelda, seda võime igal ajal "Eesti rahva ennemuistseist juttudest" õppida. Nii palju mõistust mul ometi oli, "kindlat nõu" viimaks maha jätta — mis inimene ilmaaegu tühja tööd peaks ette võtma? Nõnda <u>tahtsin ma Teid kord vihata</u>, mitme aja eest, kui alles noorem olin! Ja nüüd arvate mind aja edeneja sammu varal veel suuremaks lapseks saanud olevat? Aga, tohtrihärra!?</i></p>
<p><i>Ja nüüd, aulik härra, ärge arvake mulle liigjulguseks, kui Teile, kel ju minu töö ja talitus isa ameti kallal enam tundmata ei ole, tunnistan: <u>mõni</u> sõna leiab <u>mõnikord</u> lapse suust isa arus ja mõtetes asupaika ja — kas Teie minust ei hakka halbu mõtteid võtma, kui juurde lisan: vahetevahel ka isa <u>tegudes</u>! Aga niisugustele sündimistele on kitsad piirid aetud ja see võib ehk väga hea olla, sest ma olen mõnikord leidnud, et</i> Theorie <i>ja</i> Praxis<note place="end" n="3"><p>teooria ja praktika (sks k).</p></note> <i>ometi <u>kaks</u> asja on. Kui mul mõnes asjas voli on kogunisti oma pead mööda talitada ja toimetada, siis ei tohi ma teisest kohast mitte poolt sammu tähendatud raja üle astuda ja seisaksin ma oma aruga otsekohe vastuokslaste pool.</i> Missugusel korral poleks seesuguseid vastukäivusi arvamise ja tegemise vahel? Minu seisukord sealjuures ei ole nii kerge, kui see küllap paista võib. Tema tülikuse pärast palju kurta pole minu meelest kogunisti huvitav: <u>mind ei või siin ükski aidata</u>! — <i>Käsi jääb alati käeks ja see on üsna targasti taevataadist nõnda seatud, eks ta ole "loomulik" kord? Aga hea on ometi ka, et lihalikule käele mõtteid ei ole maa peale kaasa annetud. Võib olla, et ma, kui aegsasti teda alles manuskriptist oleksin leidnud, pahandajat "tunnistust" oleksin tähendatud numbrist <u>välja</u> upitada jõudnud; aga esimestel uue aasta nädalatel olid kõik käed mul nii tööd ja toimetust täis, et ma palju isa laua taha ei saanud ja ta üksi pidi läbi ajama, kui just vesi kaelani ei ulatanud. <u>Uut</u> viisi J[aan] A[damsoni] kirjaga aga <u>sisse</u> upitada — seks oleks minu jõud liig nõrk olnud. Seks on koguni teised keeled tööd teinud ja ei ole jagu saanud. Omajagu</i> "Frauenpolitik"<note place="end" n="4"><p>naiselik poliitika, naiselik osavus (sks k).</p></note> <i>on mulle ka jumalikkudest koduseks tarvituseks kingitud, aga — aga?! Seitungite <u>kirjutajad</u> hoiavad kõigest jõust oma õigusest kinni, mille järgi läkitatud kirjasid oma lehe tarvidust mööda tohtivat kärpida või kirjakuube vahetada; ma kardan, et selle poolest kellegi heaks järele ei saaks antama. See ei ole J[aan] A[damsonile] enesele ka võõras asi. Aga — ma olen juba liig pikaliseks selle üle läinud. </i></p>
<p><i>Mis nüüd <u>minu</u> kirjutamise-viisist nimetate, siis lubage mind küsida, armas tohtrihärra: kuida vastate oma ametile</i><note place="end" n="5"><p>s.o kuidas sobib teie ametiga.</p></note><i> seda arusaamata viisil ümberkäimist inimese verega, et "paar piiska oma nimeta sõrme" seest Teile koguni suuremat südamevalu ei näita sünnitavat?! Tõesti, ma tunnen kõike au ja head, mis minu kohta nende sõnadega langeb, südame põhjast tänades selgesti ära; aga kas minu helde juhataja siis tõesti arvas, et kui mulle tõesti nii julgeid mõtteid jälle peaks teist korda tulema, "õnne(?) katsuma minna", seda iial vanal kirjutuse-viisil saaks sündima? Nüüd, kus jää mitmelt poolt murtud ja mina ennast oma mõtete ja aruga mitte nagu pilliroogu tormi käes ei näe seisvat? Selle peale annan Teile oma sõna pandiks, olgu ta küll paljas "sõlgirinna" sõna: "Emmajõe öpiku" kirju, lapiline kuub ja sasitud suled on mind kohe eestotsa nõnda pahandanud, et kellegi vägi mind enam vanale lauluviisile ei saa kihutama! Aga kas teate ka, armas tohtrihärra, et mina Teid koguni enam ära ei tundnud? Ma olen küll silmi hõõrunud, aga ma nägin kas seda luba või nõu: edasi laulda, või — minu silmadel oli jälle värvitud klaas ees?! (Vaadake ette, aulik härra!) Ei mina jõudnud küllalt selle üle imestada, kuida minu "pabernirke" ja "suleneitsit" vihkajale Viru laulikule niisugused sõnad suhu, või parem, sulge juhtunud, mis ometi üsna "loomuliku seisuse" vastu käivad! — Kas <u>pael peab</u>? Teie suust otsin ma alati <u>tõtt</u>! Kui elades neid päevi peaks tulema, mil mina <u>veel</u> kord ühtainustki laulu teiste silma alla peaks saatma (veel ei taha ma ise seda uskuda), siis tahan ma Teie lahkesti pakutud ohvrit ka <u>ära teenida</u>, aga — küllap siis olete ka nii lahke teda minu käest kingituseks vastu võtma, sest Teie armsal sõrmel on veel liig palju "vaimu sütitamise" tööd meie keskel, kui et teda nii vara tohiksime ametist lahti lasta. Teie tuletasite mulle juudi sõnu meelde? — Kas teate, kes see mees oli? Seesama, kes <u>Pegasuse</u> veise kõrvale ikke alla heitnud!</i><note place="end" n="6"><p>Vihje saksa klassiku Friedrich Schilleri (1759—1805) luuletusele "Pegasus im Joche" ("Ikkes Pegasus"), milles jutustatakse, kuidas talupoeg laadal näljase luuletaja käest Pegasuse ostab ja härja kõrvale adra ette rakendab.</p></note><i> — — — Minu lauludel on aega oodata, kuni laulik ise ja maailm ka raasuke vanemaks lähevad. On koguni teised loodused kolm kord üheksa aastat pidanud varju taga seisma, siis ei saa minu sulesünnitustele mõni üheksa aastat kauem kahju tooma. Sellega ei taha ma mitte ütelda, kui ei oskaks mina mitte selle eest tänu anda, kui mõni laeka nurgas kolletav paberileht aeg-ajalt <u>Teie</u> parandaja pihu alla tohiks puutuda. Mis Teie ka ütlete: just sestsinatsest <u>parandamisest</u> hoian ma kindlasti kinni, ja mis suurt tänu ma Pipramaa tundmata rahvale võlgu võiksin olla, mida mul nii kalli hinnaga lunastada jääks, seda ei saa ma ammugi aru! </i></p>
<p><i>Nüüd alles näen ma, et jutu pikkus paberi pikkusega jälle tülisse läind. Lubage mind mõnda küsimist ja vastust teiseks korraks jätta — selle sõnumiku kirjutasin haiguse-asemelt, kuhu mind selle üle pandi järele mõtlema, miks haigus ajast ja tõbi tööst ei päri. Õnneks ei ole kerge külmetamine suurem asi. </i></p>
<p><i>Taevaisa helde armukäsi kaitsku minu armast Viru laulikut!</i></p>
<p><i>Südamest tänades Teie alandlik</i></p>
<p><i>Lydia J. </i></p>
</body>