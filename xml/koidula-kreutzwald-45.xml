<?xml version="1.0" encoding="UTF-8"?>
<body>
<h2 author="KREUTZWALD" number="45">45. KREUTZWALD KOIDULALE.</h2>
<source>EKM EKLA, f 59, m 1:6, l. 25</source>
<p><i>Võrul, 27. aprillil 1869.</i></p>
<p><i>Vaikset puhkamise ja järelemõtlemise aega võiks nüüd rohkem kui küllalt igaviku kaissu puhkama olla läinud, et Teie imeks ei tohi panna ükskord jälle kirjatähti silma ette saada, mis kui talve katte alt pääsnud muru kevadise päikese sunnil uuesti ärkama tõuseb. Rõõmulesest sügisest ja talvest ei maksa sõna pikemalt siin nimetada kui aga [seda], et viimane ihulikule tervisele mõnekorra raskeks tahtis minna, ühtlasi ka vaimu kammitsasse püüdis köita, ometigi, tänu Vanataadile kõrgel, iial oma halvamiseväge vaimu-luulemise tiibade peale ei jõudnud panna, vaid kõik endised paremate päevade pildid kustumata ilul läikima jäid. Neist üht või teist sulega paberi peale kinnitada ei olnud mul küll mahti ega ka täielikku tahtmist. Tahtsid kõrgemad väed neid kereta telegraafi läbi kuhugi sõbralikule vaimule meeldetuletuseks viia, siis võis mõni öösine või ärksalt unenägu teises paigas neist salatunnistust anda. — </i></p>
<p><i>Kui tänavuse aasta</i> Magazin für die Literatur des Auslandes<i> nr 10 Teie silma ette ulatab, siis leiate sealt lk 146 paar sõna Teie "Ojamölder ja tema minia" kohta räägitud,</i><note place="end" n="1"><p>Kõnesolevas ajakirjas Magazin für die Litteratur des Auslandes 1869, lk 146 ilmus Wilhelm Schotti kirjutis "Schriften der gelehrten estnischen Gesellschaft" ("ÕESi kirjad"), kus ta tutvustab mõningaid ÕESi väljaandeid (nende hulgas ka allpool märgitud Andreas Johannes Schwabe teost) ja lõppeks mainib möödaminnes: "Viimase aja iseseisvate vaimutoodete hulgas tohiks küll juba sagedasti kiidetud ja varsti ka saksa publikule tervikuna kättesaadava "Eesti rahva ennemuistsed jutud" kõrval — autor on härra dr. Kreutzwald, rahvus — eestlane, arst ja teenekas kirjanik — esiletõstvat mainimist väärida õilsa ja vaimuka Lydia Jannseni "Ojamölder ja tema minia" (Tartus, 1863)."</p></note><i> mille üle siin natuke pikemalt seletust tahan anda. Kui mineval [aastal] </i>"Schriften der Gelehrten Estnischen Gesellschaft"<note place="end" n="2"><p>A. J. Schwabe, Chronologisches Verzeichniss aller in der Bibliothek der gelehrten estnischen Gesellschaft sich befindenden estnischen Druckschriften (ÕESi raamatukogus leiduvate eestikeelsete trükiteoste kronoloogiline nimestik). Dorpat, 1867. IV+92 lk, ilmunud sarjas "Schriften der gelehrten estnischen Gesellschaft" nr 5.</p></note><i> biblioteegi-kataloogi Berliini olid kandnud ja härra Schott Teie nime sealt leidnud, palus ta mind sedamaid "Ojamöldri" ja "Emajõe ööbiku" endale läkitada, mis mul sel puhul mitte võimalik ei olnud, sest et väga kibe töö mind kinni pidas, sellepärast viibis saatmine jaanuarikuu lõpuni. Lühikese aja pärast jooksis vastus ja tänu saatmise eest siia, mille seest Teile siin sõna-sõnalt välja kirjutan, mis Teie lapsukeste külge puutub:</i><note place="end" n="3"><p> Schotti kiri on 13. aprillist 1869 ukj, "lapsukeste külge puutuv" osa pole päris täpselt "välja kirjutatud", vrd M. Lepik, W. Schotti kirjad Kreutzwaldile. — Paar sammukest II (1961), lk 316—319.</p></note> "Nende mõlemate, vormilt lihtsate, kuid ometi meeldivate eestikeelsete vaimusünnituste lugemine oli mulle tõeliseks südamekosutuseks ja saab seda ka edaspidi veel tihtigi olema, sest et ainult harva mõni koht või värsirida mulle veidi peamurdmist valmistab. Ma viivitasin vastuse kirjutamisega mõne päeva, et loetu mõju kohta pisut aru anda. "Ojamöldrit" lugedes on raske uskuda, et selle töö autoriks on vaevalt kahekümneaastane tütarlaps ja mitte mõni rohketes elukatsumistes küpsenud matroon. Lydia on nähtavasti juba <u>lapsena</u> inimesi tundma õppinud ja mitte raamatutest, vaid suurest eluraamatust endast; mõnel puhul võiks ju ka loodud anderikkus elutarkust asendanud olla. <i>"Ta üks püstiihnus ja mammona teener oli, kes iial küllalt ja tahtmise järele ei saanud"</i> — neis esimese lehekülje sõnades võiks küll mõnigi kasuahnitseja oma tulevast epitaafi lugeda, kui inimesel, olgu ta vana või noor, nõnda raske ei oleks ühes või teises pildis iseennast ära tunda ja ühe vana kombeõpetuse-raamatukese järgmist salmi omaks võtta:</p>
<lg type="poem">
<lg type="stanza">
<l>Dies Büchlein lehret Dir, </l>
<l>Was dies und jenes Kind gethan; </l>
<l><u>Doch Vieles</u>, glaub es mir, </l>
<l><u>Geht eigentlich Dich selber an</u>.<note place="end" n="4"><p>Tõlkes: Siit raamatust sa näed, / Mis teinud see või teine laps; / Kuid paljugi siin, usu mind, / Just sinu enda kohta käib.</p></note> </l>
</lg>
</lg>
<p>Iseloomu päevapildid mõjuvad asjaosalisele inimesele umbes nõndasamuti nagu näo omadki. Oma silmnägu paistab seal nagu mõne võõra inimese oma ja erineb sellest palgest, mida meile meelitav peegel näitab. Härra Jannseni eeskõne on nõnda meeldivalt kirjutatud, et see tema vastu peaaegu sümpaatiat äratab. Olgu nüüd see stseen papa ja tütrekese vahel <i>ad litteram</i><note place="end" n="5"><p>sõna-sõnalt (ld k).</p></note> edasi antud või pisut ilustatud — seda on väga mõnus lugeda, umbes nagu mõnda väikest idülli. Kellele poleks küll meeltmööda säärane armas võsuke, kes talle nii toreda naiivsusega ütleks: <i>"kui sina pisukeseks jääd ja mina suureks saan" etc.</i></p>
<p>Mis nüüd "Emajõe ööbikusse" puutub, siis tahaksin ma kõigepealt teada saada, kas ka Teie selle ilusa pärja jaoks õisi olete annetanud ja missuguseid nimelt? Oma põhitoonilt on suurem osa laulusid raskemeelsed, nagu seda küll teisiti oodatagi ei tohi; seejuures kõneleb neis lauludes nii sügav ja hellatundeline armastus mahatallatud kodumaa vastu, ja kui liigutavate sõnadega on üleüldse kõik kõrgemad tundmused edasi antud!</p>
<p>14. leheküljel segab mind <i>"hellast katavad tiivad"</i> ühe teatud linnu<note place="end" n="6"><p>s.o "kõrge kotka".</p></note> puhul; kas peaks see laulikul südamest tulnud olema?! — Paremini juba meeldib mulle (lk 60): <i>"Sinu lapsed lõõga kandvad, venelaste ees</i> (teine variant: <i>vaenlaste ees) kummardavad"</i><note place="end" n="7"><p>Koidula tekst: Sinu lapsed lõõga kandvad, / Vaenlaste ees kummardavad; "vaenlaste" "venelasteks" muutmine on Schotti poolt meelevaldne.</p></note> <i>etc.</i>, üleüldse kogu see mõttemõlgutus Toomemäel. Nõndasamuti ka <i>"Emajõe kaldal"</i>. Õige mõjuvalt koputavad südametunnistuse pihta <i>"Oh armasta"</i> ja <i>"Palu andeks"</i>. Esimese puhul jääb mulle pisut segaseks, kuidas mõista sõnu <i>"oh jumal, süda küll sul kurja mõtlend, kuid teine kaevates käib oma teed"</i>.</p>
<p>Haruldaselt liigutava luuletuse <i>"Nad on mu armukest pannud"</i> teises värsis peab <i>"tark sõna"</i> arvatavasti matusekõnet tähendama? Mis on aga "nime seadmine"?</p>
<lg type="poem">
<lg type="stanza">
<l>Und den Namen, das Kreuz sie setzten</l>
<l>Bald nach dem klugen Sermon </l>
<l>An des Grabes Rand, und sie klagten</l>
<l>Und blickten mich Armen an.<note place="end" n="8"><p>Otsetõlkes: Ja nime, risti nad seadsid / varsti pärast tarka jutlust / haua äärele, ja kaeblesid / ja vaatasid mind, vaesekest. Koidula tekst: Ja nime seadsid, ja risti, / Kus tarku sõnu peal, / Nad haua ääre, ja kaeb'sid, / Ja vaatsid kurjalt mo peal'. — L. Koidula, Luuletused. Tallinn, 1969, lk 104.</p></note> </l>
</lg>
</lg>
<p><i>Niipikalt härra Schott. Minu arvates tohiksite Teie, armas laps, sellega väga rahul olla, mis üks niisugune kirjaliste kuulus suurus Teie tööst peab, mispärast ma sooviksin, et Teie ader vaoleaetud põllult ei võõrduks, vaid pisukesele hulgale, kellele Teie vaimutööd armsat ajaviidet ja südamerõõmustust teinud, pea jälle lisandust peale kasvataksite, mis palju mõnusam ja enam väärt oleks, kui et Jututoa ha[ga]nikku tõstes oma rammu ja aega raiskate. Võib ikka veel ehk paarkümmend aastat ära kuluda, enne kui koolide parandamise läbi nende lugejate arv kasvab, kellele "Emajõe ööbik" ja temasarnased anded meelepäralisemaks suutäieks saavad olema; siiski tohib niipalju ette ütelda: Postimehe Jututuba ei saa kaugemale kestma, kui trükitud leht ära pudeneb, aga Ööbiku lauludel Emajõe kaldal on nii pikka iga loota, kui eesti keel vältab. — — Suure rõõmuga kuulsin paari päeva eest, kuida Põltsamaalt ja Viljandi poolt palumise kirjad Liivi maapäevale rahva poolt tulnud, et Liivimaa rüütlikogu vaevaks võtaks kõik, mis tal iial võimalik, teha, et meie rahvakoolid mitte ministri ja kuraatori valitsuse alla ei saaks. Kui talitaja landraat need palumised härra kindralkuberneri</i><note place="end" n="9"><p> Peter Albedinski (1826—1883), Baltimaade kindralkuberner 1866—1870.</p></note><i> ette viinud, on viimane lubanud omalt poolt kõik teha selle vastu, mis emakeelt rahvakoolides võiks lõpetada. — Siis on, jumal tänatud, Aleksandrikooli läbi ometigi nii palju head sündinud, et inimeste silmad lahti läinud, mis õnnetust nende soovimine meie rahvale oleks võinud tuua.</i><note place="end" n="10"><p>Kr-i ja Eesti Aleksandrikooli kohta vt H. Kruus, Eesti Aleksandrikool. Tartus, 1939, eriti lk 25—45.</p></note><i> Kui meelde tuletate, mis kauem [kui] aasta eest Teile vene keele veskist Aleksandrikooli kohta kirjutasin,</i><note place="end" n="11"><p>Vt kiri 20.</p></note><i> siis saate leidma, et vanakese tumedad silmad natuke kaugemale ses tükis ulatasid kui Teie noored nugissilmad, mille nägemisevõimu meie "maailmaparandajate" tolm oli seganud. — Vana Moskva tädi</i><note place="end" n="12"><p>S.o Mihhail Katkovi ajaleht Moskovskie Vedomosti, vt kiri 20, viide 1.</p></note><i> saab aegamööda vist märkama, kuida meie eesti rahvas kogunist teisiti mõtleb kui mõned tema ülekäte läinud poegadest arvavad, kes meid sarvipidi vägisi vaenlase kurku naha ja karvaga tükis tahaksid viia. Saavad lootused täide minema, siis võivad ehk meie silmad ka sedagi päeva veel näha saada, kus meie seitungitel enam tarvis ei ole kui kass palava pudru ümber käies ühe ja teise asja kohta värvitud sõna tähendada, vaid kõik järsku välja ütelda, kas üks asi must või valge näitab. Minu leht lõpeb näppude alt ja Teie kannatus on juba ammugi lõppenud, sellepärast ei taha ma suuremat teha kui uuesti Teile meelde tuletada, et seisku ma vait või andku vahetevahel Teile sõnumit, minu austus, sõprus ja armastus Teie vastu hauakünkani ikka muutmata jääb, mida kellegi kurjuse vägi ei jõua ära kustutada.</i></p>
<p><i>Teie isalik sõber</i></p>
<p><i>Kreutzwald.</i></p>
<p>[1. lehekülje äärele kirjutatud:] Palun, kui Albrechti läbi olete lugenud, raamat mulle võimaluse korral tagasi saata.</p><note place="end" n="13"><p>Vt kiri 27, viide 1.</p></note>
</body>