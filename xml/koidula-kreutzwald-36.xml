<?xml version="1.0" encoding="UTF-8"?>
<body>
<h2 author="KREUTZWALD" number="36">36. KREUTZWALD KOIDULALE.</h2>
<source>EKM EKLA, f 59, m 1:6, l. 19</source>
<p>Võrul, 30. juunil 1868.</p>
<p><i>Eile, armas Lydia, rõõmustas mind Teie lahke tõotusetäht, miska tõesti avaldate meile mõneks päevaks külaliseks tahta tulla. Nüüd ei ole enam luba segalisi asju kirjaga lahti harutama hakata, mis suusõnaga palju mõnusamalt võivad ära talitatud saada, küll siis näeme, kumb meist võitu leiab; mina ei taha pahaks panna, kui <u>Teie</u> võidulipu alla langen! Mis surm tohiks inimesel magusam olla, kui <u>selle</u> silma all viimast õhku rinnust välja hingata, mis teda elutee lõpetusel veel heldusega teretanud! Kas võisite tõesti uskuda, et mul kindlamat tahtmist ei oleks, kui Teid iga hinna eest — tanu alla toimetada? — Vanaisa saagu mind säherduse patu eest hoidma! Üht tanu orjavitsakrantsiga ei sooviks ma iial Teie peas näha, ehk küll teiselt poolt pisematki kartust ei tõuse, mis Teid abikaasa naisepõlvele võiks viia, sest seda</i> <u>"ideaali"</u>, <i>mis Teie mõtted tulevasest abikaasast on loonud, ei leita põrmuliste Aadama poegade seltsist mitte! — Nõnda <u>sirget</u> keppi otsides võiks kõige pikem mets varem käest lõppeda, kui kohast tuge leiaksite; sellepärast kiidan Teie nõu mõnusamaks praeguses vabas põlves</i> "resignatsiooniga" <i>edasi elada kui hiljem tehtud astumist pikalt kahetseda. — Uskuge minu sõna: kindlad sõprusesidemed kestavad palju kauemini kui armu punutud lilleköied, sest et viimased väga kiiresti põua ajal närtsivad ja libledeks kuivavad. Aga neist õrnust asjust loodame pea pikemalt rääkida.</i> Sedapuhku sunnib mind üksnes see tähtis asjalugu kirjutama: meie naistepere tunneb muret, et Teid mitte nõnda mõnusal viisil vastu võtta ei saavat nagu tarvis, sest Teil tuleks nt magamistuba ühe teise naisterahvaga jagada <i>etc.</i> Mina aga arvan <u>oma</u> Lydiat ses tükis paremini tundvat, et tema kui maal sündinud ja esimestest lapsekingadest väljakasvanud tütarlaps piskuga leppimise voorust ära pole kaotanud. Lühidalt, ma astusin Teie nimel välja nagu omaenda armsa "mina" eest, nii et tähendatud puudused enam üleüldse arvesse ei tule. (Palun vabandada neid tindiplekkisid, mis ilma minu süüta siia on sattunud!) — Tulge aga, tulge, küllap me kõige muuga juba hakkama saame! Päevi kuni Teie siiajõudmiseni võtab igatsusega lugeda</p>
<p>Teie</p>
<p>südamest ustav</p>
<p><i>Viru laulik.</i></p>
</body>