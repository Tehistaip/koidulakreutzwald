<?xml version="1.0" encoding="UTF-8"?>
<body>
<h2 author="KOIDULA" number="5">5. KOIDULA KREUTZWALDILE.</h2>
<source>EKM EKLA, f 63, m 1:2, l. 3</source>
<p>[1. jaanuaril 1868.]</p>
<p><i>Austatud härra!</i></p>
<p><i>Enne veel, kui Teie tõotatud vastuse sõnad minu kätte ulatanud, lendab süda mul, sule tiivul lahutavat ruumi unustades, Teile noore aasta koitmisel oma aupaklikku teretamist kätte kandma. Rahu ja rõõmu valagu õnne täidetud karikas noore aasta edenejal sammul rohkesti, viimse õilmeni, Teie kalli austatud pea peale välja! Vaimus annan ma Teie armsale käele suud, selle käele, keda Vanemuine kätkis juba õnnistanud, kes nii palju ilu minu rahva vaimupõllule istutanud! Kui see, keda päikeste keerdus</i><note place="end" n="1"><p>s.o tiirlemine.</p></note> <i>kiidab, oma vähema lapse nõtra palvet kuulda võtab — ja ta on ju helde ja armulik! — siis jätab ta Teid veel kauaks, kauaks meie keskele, kõigile nendele õnneks ja rõõmuks, kellele Viru lauliku mõtete ja tundmiste avaldamised nii palju õnnistatud tundisid sünnitanud, — jätab oma armsama poja veel kauaks siia ilma sisse, kuhu ta teda "lehitand sütitama meie vaimu!"</i><note place="end" n="2"><p>Vihje Kr-i luuletuse "Viru laulik" lõppridadele "Keda jumal ehitand, / Ilma peale lehitand / Sütitama meie vaimu." — Viru lauliku laulud. Tartu, 1865, lk 29 ja F. R. Kreutzwald, Laulud. Tallinn, 1953, lk 117.</p></note> <i>Minu palavad südamepalved tõusevad üles sinna, kust meile valu ja õnne välja jagatakse; nemad pärivad ülevalt täielikku Teie südame soovimiste täitmist, — pärivad ülevalt rohket rõõmu ja õnnistust kõigile, kes Teie südamele armsad on, ja — paluvad ka minule enesele uue aasta edenemisel sedasama kannatust ja pikka meelt Teie poolt, mis mind nii ruttu õpetasid igas kahtlases küsimuses Viru lauliku juures otsust ja seletust otsima!</i></p>
<p><i>Südamlikus austuses ja armastuses teretab Teid nääripäeval 1868</i></p>
<p><i>Teie</i></p>
<p><i>alandlik ja tänulik</i></p>
<p><i>Lydia Jannsen.</i></p>
</body>