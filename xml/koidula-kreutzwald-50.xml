<?xml version="1.0" encoding="UTF-8"?>
<body>
<h2 author="KOIDULA" number="50">50. KOIDULA KREUTZWALDILE.</h2>
<source>EKM EKLA, f 63, m 1:2, l. 24</source>
<p>25. augustil, õhtul [1869].</p>
<p>Armas papa! Juurdepandud sõnumik oli kirjutatud mineva nädala hakatusel, jäi aga üle andmata — andke mulle andeks, et ma selle nüüd täna siiski veel ära saadan. Mina ei ole praegusel silmapilgul rahul ei endaga ega kõige maailmaga, sellepärast parem ütlen Teile kohe hakatuses ainult seda, et olen üsna meelt vastu nädala ära elanud — <i>soit!</i><note place="end" n="1"><p>olgu! (pr k).</p></note> Hea on veel, et vähemalt päike seal üleval taevas lahket nägu näitab: aga miks hakkab ta nii kibedalt ja külmalt sõrmedesse? Mida saavad vaesed väsinud sõrmenukid sügise vastu parata! Teisiti see juba kord ei ole — kannatust! — Kui juhtub, et <u>vanad</u> ägedaks lähevad, siis tuleb sellest, et võid rahulikuks jääda, mõnikord isegi mõnus, kuigi raskesti kättesaadav tunne. <i>Taadikene, taadikene!</i></p>
<p>Mis ma Teile veel muud ütelda tahaksin, selle panen varuks mõneks tulevaks korraks. Kas olete minu lehed juba ära saatnud?<note place="end" n="2"><p>Koidula nähtavasti mõtleb siin oma luuletusi, mida ta juba oma eelmises kirjas (48) Kr-ilt tagasi palus.</p></note> Vaene papa! Teie piinate ennast siis minu pärast veel rohkem kui teiste inimeste pärast? Siis pean ma küll valvas olema? Ettevaatust, minu isalik sõber! Muretsege vähem inimeste ja rohkem oma tervise eest! Ma pean selle eest hoidma, et ma Teile niipea midagi läbivaatamiseks ei saadaks. Teie hoolite nii vähe minu meditsiinilistest ettekirjutustest? Jah, nõnda see on, paraku! Kes küll saaks seda muuta!</p>
<p>Kas teate, mis mina tean, papa? Meie Viru laulik on nüüd minu peale hästi kuri, nii väga, väga kuri! Kui ma nüüd pika aja vältel üleüldse ühe rea saan, siis on selles soola, väga palju soola, mis mulle vist silma läheb — noh, olgu pealegi! Mina olen sellega kaunikesti harjunud ja asja põhjani minnes on sool ju tervisele tulus kodune vürts, pealegi on mul oma kamber.</p>
<p>Sõbralik ja südamlik tervitus Teie tänulikult koolilapselt! </p>
<source>EKM EKLA, f 63, m 1:2, l. 2</source>
<p>16. augustil 1869.</p>
<p>Targad inimesed alumisel korral mõtlesid talitada hästi arukalt, kui nad mu siia üles kinni panid paistes põsega ja kindla käsuga mitte silpigi kirjutada. Natukene lugeda ma veel kuidagi tohtivat. See tuleb sellest, et nad minu iseloomu mõistmises toredasti umbkotis on: ma olen sõnakuulelik ikka ainult seda mööda, kuida on tingimused. Nõnda siis, papa, et <u>minul</u> igav ei hakkaks, sünnitan ma igavust <u>Teile</u> — olge aga ilusti vakka! Üks peab teise pärast kannatama, nõnda on kord juba maailma käik, ja mina seda ei paranda. Säherduse fataalse näopaistetuse korral on palju vaba aega ja ühtlasi paras tuju papa "Verdienst und Würdigkeit" mööda läbi sõidelda.<note place="end" n="3"><p>Vt kiri 46, viide 4.</p></note> Jah tõesti, seda tuju on.</p>
<p><i>Aga isa Kreutzwald, Teie ei karda mind ju sugugi enam — — —? Ärge pange pahaks, taadikene, seda panen ma väga imeks! Kui ma mitte ei teaks, et Teie hädine tervis näpu pihta andmist ei kannata, ma läheks kärsituma taadikese kallal ise kärsitumaks. Hiljemini, teine kord, kui mu pale jälle parem, siis räägin ma Teile <u>oma</u> mõtteid poliitika küsimuste poolest, täna ei leia ma omal seks küllalist rahu olevat.</i> Kas teate, papa, maailmas harjutakse kõigega ära, isegi <i>Jupiter tonans</i>'iga<note place="end" n="4"><p>müristaja Jupiteriga (ld k).</p></note>, ja mis veel sandim, meie, härjapõlvlaste sugu, läheme vahel nii julgeks, et tahame tal piksenoole käest ära kiskuda. Oli see aga üks vägev filipika<note place="end" n="5"><p>äge poleemiline kõne (kr k).</p></note> — uh! <i>Viru laulik peaks mõneks aastaks ajalehekirjutajaks heitma: ei tea, kas ta ei läheks pikameelelisemaks Postimehe vastu?</i> "Kollanokad?" Nonoh, mina sean igapidi alandlikult Teile vastu Hunfalvy Pál'i sõnad, mis ta ütles, kui teda ühe estomaaniga<note place="end" n="6"><p>See estomaan oli Heinrich Rosenthal.</p></note> tutvustasin: "<u>Noorpõlv — see on maa tulevik!</u>" Mulle kipub paistma, et küllalt sagedasti on need, kes seal räägivad, mehed, isegi tõsise meelega mehed, kes rõhumist ja vasturõhumist omajagu kaaluda mõistavad, kes küllalt tihti on näidanud, kui vähe nad Golos'ile<note place="end" n="7"><p>Golos — suure levikuga tsaarivalitsuse poolt subsideeritud vene poliitiline päevaleht; ilmus Peterburis 1863—1884 Andrei Krajevski (1810—1889) toimetusel. Propageeris tsaarivalitsuse Balti erikorra lammutamise ja mõnel määral ka venestamise poliitikat.</p></note> ja konsortidele järele kiidavad, et neid ei saa lausa nende kilda arvata, kes oma lihtsameelsuses otsekui teenistusvalmid kindad praetud kastanite kuumust eemale hoiavad. Kus puud liig lopsakalt lehti ajavad — ja meie juures võib seda juba üsna vähekese märgata —, seal on aednikunoast tulu, Teie teate ju, papa, muidu pole ei õit ega vilja oodata. Aga — lubage, et ma siin sellest peatükist vaikin.</p>
<p>Vaene papa, Te olite haige? Ja just sel ajal, kui meie siin rõõmsalt Teie tervist jõime? See on iroonia <u>ühendatud</u> soovimiste võimu üle. Mis suudab seal siis <u>üks</u>? <i>Mina ei mõista, kus "kõrgete ülemuste" aru peast on, et nad meie peale 60-aastast laulikut sunnivad iseennast teiste heaks ohverdama? Tohtrid "on teil iga päev oma keskel, aga — — —" ei, ma ei taha mitte lõpetada! Ametikohus? Küll ma tean! See'p see on, mis mind nõnda pahandab. Kas Teie "ametit" veel küllalt ei ole orjanud? Kuhu olete jõudu jätnud, kui mitte sinna? Nüüd, kus Teil enesel tohtrit tarvis läheks, nüüd arstite veel teisi? Ja kui ma Teid ka palun hoolt kanda iseenese eest — kas Viru laulik siis kuulab? Ma tean küllalt, kuida teda vägisi pidi sunnitama sooja riiet ümber võtma ja kuida ta enne järele ei anna, kuni ta tõesti jälle maas on! Ja meile on siis seesama kiusakas Viru laulik igakord nagu uuesti kingitud anne! Mis peab siis Eestimaa oma laulikuta tegema? Kui jumal taevas heldem ei oleks, kui meil, tõtt ütelda, õigus tahta ja Teie enese hooletusel, taadikene, nõuda oleks — — — aga, see on ju kõige väetimate lootus! </i></p>
<p><i>Minu õde ja minu ema</i><note place="end" n="8"><p>Koidula ema oli Juliana Emilie Jannsen, snd Koch (1821—1890), Rõusa karjamõisa juustumeistri tütar Vändrast; abielus Jannseniga 1843. a alates.</p></note><i> olid paari nädala eest peale poole Võru tee peal ühe mõisa peal külaliseks olnud — ma olen mõnda sõna Teie üle kuulnud, kui nad tagasi jõudsid. Peaasi oli, et Teie jälle terve olite. Nõndapalju olen ma viimaste nädalate sees Teie üle teadust saanud, muidu — — ma ei ole iial hoopis teaduseta oma Võru isa üle olnud. </i></p>
<p>Töö <i>Kalevipoja</i> kohta olen ma kaardist saadik läbi vaadanud ja tahan täna-homme seega lõpule jõuda. Selge on, et Teie, austatud sõber, peate tema täielikuks tegemiseks tublisti olema kaasa aidanud, nagu selge sõnaga tunnistab raamatu kirjutaja, kuigi ma tema töö väärtusi heal meelel nagu teenitud hindan. Nõnda kena resultaat <u>ei võinud</u> teisiti tõusta. Nüüd aga ütelge mulle ühte asja: <u>kes</u> peab need uurimised ette võtma?<note place="end" n="9"><p>Blumbergi teose sissejuhatuses kutsutakse üles Kalevipoja-lugude kogumist jätkama.</p></note> Meie uurijad on <u>olnud</u>, praegusest ajast loodan ma vähe. Et kordaminek kindel oleks, tohiks <u>selle</u> asja vastu huvi tunda ainult mees, kes meie vana ja kõige vanemat literatuuri laialdaselt tunneb, lisaks sellele peab tal võimalik olema <u>ise</u> rännata, uurida, otsida ja korraldada, järelikult ei tohi ta välispidiselt seotud olla mingi ametikohaga, peab seda oma <u>eluülesandeks</u> pidama. Tuhat rubla aastapalka, ja ma näitan Teile niisugust meest, kes võiks saada dr. Kreutzwaldi järeltulijaks; muidu aga — — meie vaesed armsad varjatud eesti muinasjutud ja laulud!</p>
<p>Kahju, et ma rikas pärija ei ole! Ma oleksin pidanud "mõistlik" olema ja rikkale mehele minema, mis Teie arvate, papa? Mäherdune õnn oleks see olnud, ellu kutsuda asutusi ja kapitale, mis ikka ja ikka jälle miski tühisema pärast nurja ei lähe kui neetud raha puudusel! Õpetatus ja rikkus on paraku enamasti surmavaenlased! — Jah — nüüd on liig hilja! Võib-olla leian ükskord, et mul on onu Ida-Indias, või mõne muu kulla-allika — siis! —</p>
<p>Härra Hurda projekteeritud lehe üle on mul südamest hea meel; see on täiesti ajakohane ettevõte, mida ta plaanitseb. <u>Selles</u> tükis, tõsi küll, pean Teiega nõus olema, et vastuvõtmine leigevõitu näitab olevat — kust peaks see tulema? Ma ei saa sest aru. Kas seegi on üks külg meie eesti rahvaiseloomust, mis alles läbiproovitud asja järele kahmab. Hurt on juba kenakesti populaarne, just rahvas nimetab tema nime hea meelega. Et tema midagi tublit ära teeb, seda tagavad ühelt poolt tema head teadmised ses, mida aeg ja asjade järg nõuavad, teiselt poolt tema iseloomu tuumakus ja kõlbeline tõsidus. Tema ei ole välispidise paiste mees. Mingu tal asi korda! Papat huvitab ka ettevõtmine, sest asja algataja isik on talle tarvilikuks garantiiks, et oodatud ajakirja siht terve on, mida just nii kindlasti arvata ei võinud härra <i>"Linnutajast"</i><note place="end" n="10"><p>Carl Robert Jakobsoni pseudonüüm.</p></note>. (Muuseas, oma rõõmuks kuulen ma viimaselt, et tema meel lehe vastu sõbralik on.) Et aga <i>Mesilase</i> toimetaja <i>in spe</i><note place="end" n="11"><p>loodetav, tulevane (ld k).</p></note> enne asja alustamist tahab veel ära oodata ettetellimise resultaadi, see näitab minu vähetähtsat arvamist mööda vähem soovitav olema. Minul on ses asjas natukene rutiini — ma arvan, et õigem oleks paar esimest numbrit ohvriks tuua ja teatud kihelkondadele esimene vihk ikkagi kätte saata. Mul on veel väga selgesti meeles meie Tartusse kolimine ja võrdlemisi palju halvemad šansid, miska tuli toime tulla; meie poolt ei olnud midagi muud kui isa hea nimi rahva hulgas. Sedamööda pidime meiegi esimesed numbrid trükkida laskma suuremas arvus, kui oli kindlaks määratud, aga edu ei jäänud tulemata. Hurdal, tõsi küll, tuleb ka eelarvamisi ära võita, seda ei saa koguni salata. Ühelt poolt ei ole pastorid temalegi heasoovlikud, see tuleb iseäranis selgesti avalikuks laulupeost saadik, kus ta oma kõnega päris herilasepesasse torkas.<note place="end" n="12"><p>Hurt esines kõnega I eesti üldlaulupeo teisel päeval 19. juunil 1869; selle trükitekst vt Jakob Hurda kõned ja avalikud kirjad. Toimetanud H. Kruus. Tartu, 1939, lk 33—48 ja J. Hurt. Kõned ja kirjad. Tallinn, 1989, lk 15—19. Kõnes kutsus ta kõiki üles üldrahvalikest üritustest osa võtma, haritlasi oma eesti rahvust säilitama, samuti kaitses ta kõrgema eestikeelse kooli mõtet ja põhjendas selle vajadust.</p></note> Teiselt poolt saab uus kirjaviis — andke andeks, papa! — ikkagi veel olema aukartust äratavaks takistuseks, sest see on ju <u>täiskasvanud</u>, vanas viisis halliks läinud sugupõlv, kes lugejaid annab. <i>Mesilase</i> tellijate arvust tuleb proovikivi meie rahva omal jalal seismise kindlusele või kindlale omal jalal seismisele võõraste mõjude vastu. Saaks aga selle pekuniaarse<note place="end" n="13"><p>rahalise, ainelise (ld k).</p></note> külje nii pikalt kindlaks, et idee enam paljalt ideeks ei jääks, muuga tuleks lootust mööda toime. Ma ei tea, kuida nad Soomes seda teevad. Almbergil<note place="end" n="14"><p>Anton Fredrik Almberg (hiljem: Antti Jalava), soome ajakirjanik ja kultuuritegelane; oli 1869—1870 ajalehe Uusi Suometar toimetaja. Tema kirjavahetus Koidulaga, vt A. Anni, Koidula ja Almbergi kirjavahetus. Tartu, 1925. 120 lk (=E. Kirj. 1925).</p></note> (<i>Uusi Suometar</i>) on <i>c[.a.]</i> 900 tellijat, nagu meile sõbrad Soomest kinnitasid, leht ilmub sealjuures võrdlemisi odava hinnaga, 10 marka aastas (väljaspool elavaile), 2 korda nädalas <i>Eesti Postimehe</i> formaadis. Siis <i>Ilmarinen</i>, <i>Kansanlehti</i>, <i>Tapio</i><note place="end" n="15"><p>Kansan Lehti — 1868—1870 Jyväskyläs ilmunud nädalaleht. Tapio — 1861—1868 Kuopios ilmunud ajaleht.</p></note> on nädalalehed, palju odavamad ja neil on hulga vähem lugejaid kui <i>U[usi] Suometar'il</i>, mida kõige enam loetakse — ometi need eksisteerivad. Et riik neile abi annaks, ei tahaks ma uskuda, sest <i>Suometar</i> nt on oma maa asjades täis niisugust reformaatorlikku vaimu, mis mind mõnikord jahmatama paneb ja — ma tunnistan seda hea meelega — suure kadedusega täidab. Et ma kord juba Soomes olen, siis teadustan Teile veel kiiresti, et peokirjeldus <i>U[usi] Suometar'is</i> <note place="end" n="16"><p>Peokirjelduse Uusi Suometaris avaldas Johan Reinhold Aspelin.</p></note> ei jää <i>Postimehe</i> omast pikkuselt sugugi taha ja üleüldse räägib meie kordaminekutest kui ka "eesti vendadest" niisuguse soojusega, mis — seda loed ridadest välja — südamest voolab, jah, ja <u>minule</u> vähemalt häbi tegi, nii soojad kui ma ka tean olevat oma tundmused kõige vastu, mis Soome nime kannab. Vaasast sain umbes kahe nädala eest kirja teel sõnumi,<note place="end" n="17"><p>Kirjutas Aspelin Viiburist teel Vaasasse, vt tema kiri Koidulale 11.(23.)07.1869, EKM EKLA, f 59, m 1:3.</p></note> et nii rootslaste häälekandjas <i>Helsingfors Dagblad</i> kui ka soome lehtede <i>Tapio</i> (Kuopios) ja <i>Kansanlehti</i> (Jyväskyläs) peokirjeldustes olevat Soome laulupeo mõte üles võetud; <i>Suometar'ist</i> ja <i>Ilmarisest</i> lugesin seda ise. Mag. Aspelin kirjutab, olgugi et ta eesti keelt hoopiski ei oska või väga puudulikult oskab, armastusväärsel viisil meie rahva keeles, millesse ta seal, kus kitsas kätte tuleb, rohkesti ladina-, prantsuse- ja soomekeelseid palukesi segab, sõna-sõnalt<note place="end" n="18"><p>Koidula tsitaat päris täpne ei ole.</p></note> nõnda: <i>"Mina moistan nüüd, neiti,"</i> (tagasi oli ta sõitnud Peterburi kaudu) <i>"heaste Teie mõtted rahva heast, juubelipidu tähendamisest tuleva aja poole ja — Jacobsonist"</i> (kellega ta siin tuttavaks sai). <i>"Mina olen Helsingfors Dagbladis teinud Eckardti</i><note place="end" n="19"><p>Julius Eckardt (1836—1908), baltisaksa ajakirjanik ja ajaloolane Riias, 1867. a alates Saksamaal. Publitsistina oli tal silmapaistev koht tolleaegsete Balti liberaalide hulgas, kes kaitsesid Baltimaade ja baltisaksluse privilegeeritud erikorda vene slavofiilide rünnakute kui ka Vene riigivõimu reformide vastu, otsides seejuures tuge Saksa riigivõimu poolt.</p></note><i>, Schirreni ja Teie jutu pärast üks pitk historialine exposé</i><note place="end" n="20"><p>käsitlus, esitus (pr k).</p></note><i> Idamere maakonnade praegustest asjadest, Venelaiste tükkimisest, Saksalaiste germanisationist ja ka vähe liberalimisest</i><note place="end" n="21"><p>s.o liberaalsematest.</p></note><i> mõttedest Saksalaiste sees; et Eestimehed tahtvad ei germanisationi, ei russificationi, aga et Saksalaised heitma parem nende Don Ouixoterieed Saksamaa poolest ära</i><note place="end" n="22"><p>S.o et baltisakslased loobugu oma mõttetust Saksamaa poole hoidmisest. <i>Don Guixoterie</i> (sks k) — donkihhotlus, seikluslik ettevõte, tuletatud hispaania kirjaniku Miguel de Cervantese (1547—1616) romaani "Don Guijote" peategelase nimest.</p></note><i> ja hakkama Eestimaa mehi olema; et Eesti rahvas pidab saama <u>sama</u> Eestikooli õpetust, kui Saksalaised, ja tuleva aeg tehtama <u>Saksalais-Eestirahvast</u> pärimal"</i> (peab küll olema <i>"pärisel"</i>) <i>"historialisel alusel.</i><note place="end" n="23"><p>Segane sõnastus, mille mõte võiks olla: tulevikus peaksid baltisakslased kujunema eesti rahva osaks ajaloolise ühtekuuluvuse alusel.</p></note><i> Sat sapienti!</i><note place="end" n="24"><p>mõistjale küllalt, s.t mõistja mõistab isegi (ld k).</p></note><i>"</i> — Noh papa, mis Teie arvate? On's see kurb või naljakas, et seal mere taga meie tuleviku vastu suuremat huvi tuntakse kui siin? Rahu, ainult rahu?!! — Kui, oh kui tuleks laulupidu! Rumalus, papa, kes mõtleb siis seejuures "eelarvamistega" või "ilma" <i>Liiva-Hannuse</i> peale? See teeb Teid veel päris nooreks ja — jah, sinna sõidame meie siis üheskoos! Kuida ma selle üle rõõmustan! Seal lahe taga on neil energilisi inimesi, see'p see on, mida <u>meile</u> tarvis läheks. Ma tõotasin Koskinenile ja kõigile teistele sõpradele meie agarat kaasategemist loodetaval peol, mispeale, tõsi küll, küsimine tõusis, kas meil siis nõuks on neilt kõik esimesed auhinnad ära võtta? Neil on puudus laulujõududest, seda käänavad nad mulle ühest suust vastu. "Laul on teie juures üks saksa mõju õis," kirjutab Koskinen,<note place="end" n="25"><p>See Koskineni kiri pole säilinud.</p></note> ja küllap ma usun, et neil seal teisel pool <i>Soome silda</i> ses tükis raskem saab olema kui meil. Aga nemad seal on ka parajad mehed asja võidule viima, kui see ülepea läbiviidav on.</p>
<p>18. aug[ustil]. Hunfalvy't tunnen ma küll lähemalt: mitu korda nägin ma teda tema Tartus viibimise ajal meie pool, peale selle veel mitu korda avalikkudes kohtades nendel elavatel päevadel. Kas ma ei nimetanud teda oma viimatistes ridades? Ma tõesti ei tea, kust ma alustasin, kus lõpetasin. See ungarlane on armas, tore personaliteet, mõnus vana mees juba üsna halliks läinud juuste ja habemega — teate, säherduse demagoogihabemega, mida reaktsionäärid kardavad. Ja ometi on ta heast aadlisoost — kuida tuleb vanahärra mõttele niisugust habet kanda? Ma olin natukene mossis, et ta rahvaste kauget sugulust meeles ei pidanud ega meie juurde korterisse asunud, aga ta seletas meile kõige armastuseväärsema kahetsusega, et ta meie hõlpu omaenda mõnust tähtsamaks peab <i>etc. etc.</i> Teie teate ju, mis säärastel kordadel ette tuuakse. Mina aga ei ole ammugi kellegi juures näinud luuks ja lihaks saanud midagi nõnda südantkosutavalt tugevat, eneseteadlikku ja, kõigest rahvuslikust enesetundest hoolimata, nii palju ehtsat humaniteeti kui selle õpetatud ungari mehe juures. Tartu aristokraadid ja õpetatud mehed selle madjarlase kõrval — taevakene! "Prof. Leo Meyeril<note place="end" n="26"><p>Karl Heinrich Leo Meyer (1830—1910), saksa keeleteadlane; Tartu ülikooli professor 1865—1898 ja ÕESi president 1869—1898. Tundis elavat huvi eesti keele ja kultuuri mälestusmärkide vastu ja organiseeris nende uurimist ÕESis.</p></note>," arvas ta, "küllap näikse omajagu arusaamist olevat sellest, kuida asju võiks vähem eelarvamistega võtta." See kõlab nagu iroonia, kuigi ta seda üsna heasüdamlikult ütles. Lõunataeva soojus oli see, mida oli tunda igast pilgust, igast sõnast, igast žestist. Kas teate, papa, temal on just seesama soe käeandmine mis dr. Wiedemannil — palun väga, <u>ilma</u> minu "õnnest vanade juures" rääkimata! — Sellest, et <i>"Ojamölder"</i> teda huvitaks, ei tea ma sõnakestki, ka loodan ma, et ta sinisukka üles otsima ei tulnud, kui ta meid oma kohalviibimisega heldelt rõõmustas. Üks pisukene intermetso mõjus igatahes kaunis isemoodi meie grupile, kes me lõuna ajal enne lauda asumist kaunis elavas tujus olime. Tema, Hunfalvy, küsis — võib-olla ilmsüüta meele; võibolla naljaks — kas "nii kaugel põhjas veel "ööbikut" kuulda on" ja lisas sinna juurde mõned tähendused, mida kahtepidi võis mõista. Sealjuures jäi ta täiesti rahulikuks, aga mulle kippus siiski paistma, nagu piiluks tal ühest silmanurgast vigurimees välja! Teised — Svan, Aspelin, papa Fromm ja veel mõned külalised — naeratasid lausa varjamata, huu! mõnus see ei olnud! Miks ei pannud ta hoopiski imeks, et teistel lõbus oli? Ma jutustasin talle muidugi, ennast kõige vapramalt talitsedes, kõik, mis minu väetid silmad ja kõrvad iganes Liivi-, Eesti- ja Kuramaa ööbikutest olid teada saanud — mis põhjust mul siis oligi täbarust tunda? Aga — siiski oli hea, et mamma lauda kutsus, mina istusin nagu süte peal, puljong oleks võinud külmaks minna. Muuseas, kui Hunfalvy <u>ei</u> olnud lihtsameelne, siis oli ta vähemalt diskreetne, selle eest pean teda tänama, sest ei enne ega pärast me kordagi puudutanud ei ööbikute ega teiste rändlindude teemat. Tehke minuga, mis tahate, austatud sõber, aga avaliku kirjandusliku kuulsuse kartmist ei aja Teie minul mitte nahast välja, see on mul, ma usun, juba sündimisest. — Hunfalvy's on näha õiget ungarlase tüüpi: tugev, veidi pikavõitu kehakuju, näojoonte ilme kindel ja siiski heanõuline, targad, ja mis veel tähtsam, elavalt ja lahkelt vaatavad silmad, elu keskpäevast juba möödas, täis rüütellikku galantsust ja siiski nõnda põhjalikkude ja laialdaste teadmistega, mis lihtsamagi asja puhul ilmsiks tulevad, et endalt küsima pead, mispärast on traditsiooniks saanud tõelise teadusemehe ja kohmetu pedandi tüüpi mõttes üheks ideeks sulatada. Teisipäeval pärast peonädalat sõitis ta koos Svaniga Viljandi ja Paide kaudu tagasi Tallinnasse, kus tema perekond teda ootas. Tema äraminekust oli meil kahju, minul tõesti mitte kõige vähem.</p>
<p>Mis meie oma minemisesse või jäämisesse puutub, siis ei ole ses asjas veel midagi ära otsustatud. Nii armas kui see ka Teie poolt on, et selle järele pärite, nii vähe võin ma Teile selle kohta ütelda. Üleüldiselt räägivad mõned mõnusad asjalood selle kasuks, et me siia jääme, kuigi leht siis vististi nii hästi ei õitseks kui muidu, vahemaa pärast toimetuse ja tsensuuri vahel. Minul isiklikult oleks Tartut raske maha jätta, väga raske. Kõigi oma tusaste ja rõõmsate tundmustega olen ma nii kinni kasvanud selle pisukese maalapikese külge, mille peal ma siin elan. Riiast ei taha ma teadagi, kuigi mul on seal sõpru. Kuskil ei saa (kui aga ise tahad veidi meele-mõtte individuaalsust hoida) nii omaette elada kui Tartus, ilma et sealjuures pruugiks vaimselt kängu jääda. Ma tunnistan, et minu isa motiivid omajagu kaaluvad, aga — mina ei tahaks mitte! Peaks seda ometi mitte tarvis tulema! Tsensuur näitab nii pikalt talutavamaks läinud, et seda ilmtingimata enam kiitma või laitma ei <u>pea</u>, mis tema meelepärast on või ei ole. Tänini ei sallinud saksa tsensuur ühegi saksa korralduse laitmist, nüüd ei salli vene tsensuur ühegi vene korralduse laitmist — meid aga tahaksid mõlemad hea meelega. Ses tükis on nad mõlemad nii otsata ühte nägu. Muidu pühivad uued luuad hästi. Pealegi on Suigusaar eestlane ja noor, vaevalt 25—27 aastat, arvab papa, ja omajagu rahvuslikku meelt näikse tal olevat — kui ainult see tsensorikoht nii väga täbar ei oleks. Hakatuses peeti teda hundiks, nüüd näitab, et teda kiputakse lambaks pidama — mina kardan, ta ei ole ühte ega teist. Eks me näe. Riias öeldakse, sõber Jacobson olevat tsensuuri üleviimise asja käima lükanud. Mina tunnen tema venesõbralikke tendentsisid küll ja olen temaga mõndagi kaklust kakelnud, aga kas tema tahtmine ja võimine <u>nii</u> kaugele ulatavad? Vaevalt. Papa Fromm Riiast arvab, et Bärensi<note place="end" n="27"><p>John Baerens (1834—1884), jurist ja ajakirjanik; oli 1869. aastani Rigasche Zeitungi ja hiljem Peterburis saksa ajalehtede toimetaja.</p></note> lahkumine Rig[asche] Z[ei]t[un]gi toimetusest ei olevat tulnud üksi selle kõla tekitanud kõne pärast, ja sõber Cziesch<note place="end" n="28"><p>Hans Fr. Cziesch (?—1912), postkontoriõpilane Pärnus, hiljem ajakirjanik Tartus ja Riias. Kõnesolev kiri pole säilinud; mõned tema kirjad Koidulale ja Jannsenile, samuti Koidula kirjad Czieschile, vt EKM EKLA, f 59 ja 112.</p></note> kirjutab mulle umbes sedasama. Ma ei tea — ma kuidagi ei suuda üht <u>eestlast</u> nii absoluutseks renegaadiks pidada. Kui teda kuulata, siis ei <u>saa</u> seda mitte uskuda! Siiski ei ole viimasel ajal miski asi võimatu. Sest ajast kui ma tean, et dr. B[ertra]m Peterburis tsensoriametit peab<note place="end" n="29"><p>Schultz-Bertram töötas 1867. a alates Peterburis väliskirjanduse tsensorina.</p></note> ja tema vaated nii ultrakosmopoliitilised on, et ta patriotismi "barbaarsusena" ära neab, pole miski asi enam võimatu. Ja mäherdune "ehtne sakslane" see mees oli! Nii kõikuva meelega inimeste kätte on usaldatud meie saatus, meie maa tulevik! Andke andeks, papa, Teie olite varem tema sõber ja vahest olete seda veelgi — ma vaikin.</p>
<p>Hunfalvy ütles: "Liivimaa on parunite maa! Igal sammul on näha, et feodalism siin veel sügavasti, <u>väga</u> sügavasti sees on. Teie sakslased teeksid targasti, kui nad <u>eestlasteks</u> heidaksid, päris eestlasteks, üksnes see võiks neid hukkaminemise eest päästa!" Kui aga antagonism rahvuste vahel nii suur on, et <u>sakslased</u> paremaks peavad <u>venelasteks</u> hakata, kuida võib siis <u>meile</u> mõnda juhuslikku kõrvalhoopi võitluses pahaks panna? Oh papa, minge ikka! Ma võiksin Teile veel sootumaks muidki asju teadustada, kui ma nende läbivaidlemist oma vana õpetajaga Võrus endale sündmatuks ei peaks — kas meie kaks siis poliitikast räägime, papa?! Mida mõistab sellest Teie ignorantne koolitüdruk! Lubage mind parem ühe teise peatüki juurde tulla, mis inimesi nii üleüldiselt ei huvita: prof. Schotti sõnumikukohtade reprodutseerimine Teie poolt ja tema ümberpanekud <i>"Em[ajõe] ööbikust"</i>. Viimaseid ma paraku veel ei tunne, ma lasksin päeva mööda ja pean nüüd ootama, seni kui õnnelik juhtumine mul selle vihu saada laseb. Prof. Schott võib aga üksnes midagi väga tublit teha ja ma tunnen ennast kõrgesti austatud selle tähelepanemise läbi, mida ta neile vähenõudlikkudele sünnitustele kingib. Kui ma üksnes mõista jõuaksin, mis see on, mis temale ja Teile nii "geniaalne" näitab. Just see Reuteri lause<note place="end" n="30"><p>Vt kiri 46, viide 4.</p></note> ongi ju, mis mind — vastu minu tahtmist, sest ma olen samuti Eeva tütar kui teised kõik — väga alandlikuks sunnib. Need on ju õieti kõige lihtsamad asjad maailmas, mida ma seal, tihti veel üsna abitult, olen ära öelnud, asjad, mida enne mind sagedasti on öeldud ja mida pärast mind veel sagedasti öeldakse, palju kaunimini ja õigemini. Olgem ometi tõemeelsed: seal ei ole kiituse väärt mitte need lihtsad sinised ja kirevad õilmed, ka mitte üsna oskamatult seatud kimp — kui palju ilusamaid leitakse ometi! —, vaid osavad <u>aednikukäed</u>, mis kimbu ära lahutasid ja õis õie järel pärjaks punusid, need viivad asja mõjule! See näitab väga armuheitvat, mahedat meelt, suurt praktikat kannatlik olemises, kui nii palju ilu tuntakse ja siiski nende vähenõudlikkude asjadega tegemist teha võidakse. Ei papa, ma ei mõtle kaugeltki selle peale, et häbelikku laadi endale mõnusaks vooruseks teha, ma üksnes ikka ei saa veel õiget aru, et mul seda väga tarvis ei peaks olema, et see mulle loomulik ei peaks olema, ja ma värisen selle silmapilgu peale mõteldes, mil ma peaksin teda otsima ilma teda leidmata. Aga jällegi, papakene, kui Teie oma austatud Berliini professoriga koos selle vooruse hävitamiseks nii süstemaatiliselt töötate — <i>prenez garde!</i><note place="end" n="31"><p>olge ettevaatlik! (pr k).</p></note> "Allens nach Verdienst und Würdigkeit!"<note place="end" n="32"><p>Vt kiri 46, viide 4.</p></note> — Ja kes on siis see kolmas personaliteet, kes minust heldesti huvitatud on? Või, kas ma olen valesti mõistatanud, kui ma kedagi kolmandat otsima ei lähegi? Nii võiks see küll olla. Aga ma tulen selle asja juurde veel kord tagasi.</p>
<p>Kui väga mul põhjust on alandlik olla, seda näitab mulle küllalt selgesti see Teie austatud sõbra küsimine lause kohta:</p>
<lg type="poem">
<lg type="stanza">
<l>"Süda küll sul kurja mõtlend, </l>
<l>Kuid teine kaevates käib oma teed!"</l>
</lg>
</lg>
<p>See luuletus on üks neist, mis kogu vihus on kõige sandimini äpardanud. Küllap ma olin varem veel lapsikum kui tänapäeval. Mõte on kohe nii halvasti edasi antud, et ma mitte ei mõista, —— aga ma tahtsin Teile ju tähenduse ära öelda. "Sinu süda pole küll midagi paha mõtelnud, kuid teine käib siiski kaevates oma teed." Noh ütelge nüüd ise. Kui tölp! Kohe esimeses lauses puudub ju negatsioon! Sest oleks üsna hõlpsasti mööda saanud, nt <i>"su süda küll <u>ei</u> kurja mõtlend"</i> või kõnet kuidagi teisiti seades — jah, <u>kui</u>! <u>Kui</u> mul seekord oleks olnud mingit nõu või abi igavesti anonüümseks-jäämise lootuse asemel! Nõnda see paraku ei läinud. <u>See</u> arvustus aga on mulle õieti terviseks. Teie ei või arvatagi, austatud sõber, kuida niisugune mõõdukas otsus minule otse kosutavalt mõjub. Näitab, nagu peetaks heaks tooniks minule midagi meelepärast minu tööde kohta ütelda, nad kõik oskavad siin midagi, kõik; näitab, nagu oleksid nad sõna andnud mind sellega piinata. Ma vahel valmistan endale seda lõbu, et mõne vastuküsimisega kätte maksan, umbes ehk: mis neile seal siis nii väga meeldinud? ja tunnen mõnu kimbatusest, mis siis tõuseb. Mul tuleb ikka meelde Gellerti valm "Targast pildimaalrist Ateena linnas" ja vahetevahel tahaksin mina nagu toogi oma töö hävitada.<note place="end" n="33"><p>Christian Fürchtegott Gellert (1715—1769), saksa valmikirjanik ja moraalifilosoof. Tema valmis "Der Maler" ("Maalija") vaidleb üks auahne Ateena kunstnik vastu asjatundja kriitikale tema pildi kohta. Kui aga seejärel noor keigar hakkab maali täiest suust kiitma, taipab kunstnik, et töö on tõesti halb, ja hävitab selle.</p></note> Seal on siis hea, kui jälle kord üks järelemõtlemisega öeldud sõna, nagu ülemal, mulle appi tuleb. Paluge, papa, minu nimel arvustaja-härrat oma heasoovlikku meelt minu vastu alal hoida ja ütelge minu poolt südamlikku tänu kõige eest, mis ta minu heaks meeleks on ütelnud. Eks ju, papa? Palun! Mis võin ma siis teha, et nii palju lahkust <u>ära teenida?</u></p>
<p>Jah, aga nüüd, papa? — Teie peate mulle õigust andma ja tunnistama, et ma oma uudishimu küllalt kaua olen ohjes hoidnud! Vaene sõber! Üks öö sellele raskele küsimusele ohverdatud, järelemõtlemist terve öö, mis magamiseks nii väga ära kulus! Ja miska, papakene, olen Teid minust nii kõrgele arvamisele viinud, et peate mind läbi ja läbi tuimaks küsimise vastu, kes see "keegi" ometi peaks olema, kes ei taha, et talle süüks pandaks "pealetükkivuse pattu". Papa, papa, nii kaua tunnete Teie mind ja ikka veel nii vähe! Noh papa, siis pean ma Teile ütlema: mina ei jaga "keegi'dele" päevapiltisid, ikka pean ma enne nime teadma ja siis — ilma vastu saamata ei tee ma seda juba koguni mitte. Ma võtan küll tõeks, et see "keegi" võiks mind juba seepärast üsna südamest huvitada, et ta on Lydia salmidest ühe "liig naisterahvalikuks" kuulutanud, järelikult on üks arvustaja, üks tõeline arvustaja, sest isegi <u>minule</u> on lugu nõnda näidanud olevat ja <u>Teile</u> samuti ning teistele ka — ja ta ei ole oma arvamist ütlemata jätnud Teile, kellelt ma selle veel kindlasti välja meelitan, — — — niisiis, see "keegi" huvitab mind väga. Vaimurikas pea, elavad, targad silmad, õige otsustamine, sügav teadmine, palju kannatlikkust, eks ole, papa? Ruttu, ruttu, kes ta on? Ma põlen kärsitusest! Tehke ainult <i>bonne mine au mauvais jeu</i><note place="end" n="34"><p>hea nägu halva mängu puhul (pr k).</p></note> ja ütelge B, kus A olete ütelnud, ega miski ei aita! Muidugi saab mulle auks olema "kellegi" albumis seista — selle suure hulga tarkade härrade ja daamide seltsis imestan ma kindlasti väga ja olen natukene saamatu — aga tasuta saab ainult surra! Esmalt nimi ja kindel vastuandmise tõotus! Siis saab papagi ühe lehe, muidugi ka ainult vahetuseks. Kui Teie mind seega liig kaua piinate, siis hakkan ma kombineerima, sõnadest ja lausetest järeldusi tuletama — jumal teab, kuhu ma siis satun! — Mõnda aega on lubamisel niikuinii oma konks sees: selle paistes näoga pelgan ma siiski kriitika ette astuda, kellel on küllalt maha kriipsutada. Mõne nädala pärast vahest, kui Teie — — — ootame! Tõesti, papa, mul on kahju, aga ma ei saa Teid sellest dilemmast välja avitada! </p>
<p>Kas Teie tunnete Siversi kõige uuemat tööd "Humanität und Nationalität"?<note place="end" n="35"><p>Jegór von Sivers (1823—1879), baltisaksa literaat ja luuletaja. Oma brošüüris "Humanität und Nationalität" ("Humaansus ja rahvus"), Berlin, 1869. XV+92 lk — kaitseb ta baltisaksa eesõigusi vene ajakirjanduse ja tsaarivalitsuse rünnakute vastu. Tema kirjad Koidulale ja üks Koidula kiri temale, vt EKM EKLA, f 59, m 1:8 ja 1:10.</p></note> Ta kirjutab, ta olevat seal katsunud "anda vastuse, mille silmaspidamine meile kõigile head käekäiku tõotab".<note place="end" n="36"><p>See Siversi kiri pole säilinud.</p></note> Tema ütlemist mööda olevat töö nüüd ülema trükivalitsuse poolt vabaks antud. Ma tahan katsuda tarviliku aja leida selle kindlasti tarviliku lektüüri jaoks. Kui Teil seda sealkandis ei ole, kas pean ta Teile saatma? Meile "<u>kõigile</u> head käekäiku"? Ja siiski on Jegor v. Sivers <u>saksa</u> Läänemere-provintside asja vaimustatud poolehoidja? Või olen mina see, kes nõnda kahtlemistesse sattunud? Seda teevad kurvad läbielamised. Usaldust tarvitatakse nii sagedasti kurjasti ja tihti ei varjatagi seda; sagedasti varjatakse küll, ja siis: <i>se non è vero, è ben trovato.</i><note place="end" n="37"><p>Tsitaat itaalia filosoofilt ja kirjanikult Giordano Brunolt (1548—1600). Tõlkes: kuigi pole õige, on siiski hästi leitud (välja mõeldud) (it k).</p></note> Sivers on igatahes veel parema partei representant.</p>
<p>Jah, papa, nõnda võiks see hilja ööni edasi minna, aga nüüd kardan ma tõesti dr. Kelterborni<note place="end" n="38"><p>August Kelterborn (1828—1899), arst Otepääl ja Rõngus, hiljem Tartus, Vanemuise seltsi usaldusarst ja a-st 1869 auliige, vt R. Põldmäe, Vanemuise Selts ja teater 1865—1880. Tallinn, 1978, lk 26.</p></note>, kes kõige lahkemalt kõige kangemaid käskusid annab. Mina olen, tõsi küll, kõige sõnakuulmatum patsient jumala laia maailma peal. Mis Teie tahate, ma pean vahetevahel ennast toibutama igavast ametitegevusest ja oma kirjavahetusi võin ma ainult nii muu kõrval pidada, et ma õnnelik olen, kui mulle, nagu nüüd, "käsk antakse haige olla". Andke mulle vaid see pikk lobisemine andeks!</p>
<p>Kuida Teie ometi võite arvata, et kõik need inimesed, keda Teie seal nimetate, mind tänamatuks võiksid teha? Selle eest teenib vana hea papa kanget sõitlust, mille järgmiseks korraks varuks hoiab Teie</p>
<p>Teile tänulikult ustav Lydia.</p>
<p>[Lehekülje ülaäärele tagurpidi lisatud:] NB! Teate, papa, ütelge sellele "keegile", ta leidku oma anonüümsusele teine alus, praegune minu meelest ei maksa!</p>
</body>