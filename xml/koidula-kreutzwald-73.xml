<?xml version="1.0" encoding="UTF-8"?>
<body>
<h2 author="KREUTZWALD" number="73">73. KREUTZWALD KOIDULALE.</h2>
<source>EKM EKLA, f 59, m 1:6, l. 37</source>
<p>[19. juulil 1870.]</p>
<p><i>Teile on vist, armas laps, teisel teel juba tuttavaks saanud, et ma alles elan ja vanu liikmeid veel liigutan, ehk küll [need] mõnel päeval kanged on. Päev hiljem, kui kogemata uulitsal õhtul ja hommikul Teie armsama vennaga kokku juhtusin, kes — võib-olla armastuse pärast Teie vastu — hilja aja eest tütarlapse undrukusse ennast lasknud mähkida, armsa sõsara sulesünnitusele elukuju andes, — sain Johansohni poest Teie kirjandiku kätte, mille eest Teid <u>südamest tänan</u>! Aga teiselt poolt kahetsen ühtlasi Teie ülekeelu-astumist, et Teie tuluks antud arsti elureeglid tuulde olete ajanud ja "pibi" käele ülekohut teinud. — Säherduse suure ohvri väärt ei ole mina ega või ka iial selle väärt saada. — Puhugu Vanaisa Pärnu mereveele kasina soola asemele kümnekordset tervise-väge, et Teie ükskord pikast piinast võiksite pääseda. Minu arvates ei ole siin paremat nõu, kui mõneks ajaks sulge Teie näppude vahelt vägisi võtta ja nii kõrgele laudile panna, kuhu Teie käsi tema külge ei ulata. Vägivaldse pruukimise läbi kasvatate Teie viga ja võite viimaks nii kaugele saada, et tõrkuv käsi ennast teenistusest hoopis vallali võtaks. Sellepärast näitab mõnus, kui aegsasti pahemale käele teenistust hakkaksite õpetama ja teda teise õe asemel tarvitama, kui midagi hädapärast ette juhtub, mis tegemata ei tohi jääda. Esiotsa võiksite endale ühe võõra käe teoliseks palgata, kes Teie mõtted paberi peale kinnitaks. Kes kui Teie sule lipu alla orjaks on heitnud, sellel võib harjunud tööst lahkumine raske küll olla, aga mis seal võib parata, kui lugu teisiti korda ei lähe. — </i></p>
<p><i>Kuida igal pool, nõnda on ka meil sedapuhku ilus suveaeg, aga loodetud ja oodatud suvine rahupõlv, kus ameti-ike vähem sarvi pigistaks, ei taha ega taha tänavu mitte tulla. Võib-olla ehk nuhtluseks selle eest, kus viimasel talvel 5 nädalat puhkasin, ehk küll enese tahtmata. Nüüd sunnitakse võlga kätte tasuma, mis talvel oli tehtud. Selle kuu 6. tegin ometigi ühe pühapäeva või kõige suve kohta esimese <u>vaba</u> päeva, kus Blumbergi seltsis teisel pool Liivimaa raja ühes setu külas käisime, sest et Bl[umberg] neid veel oma silmaga ei olnud näinud. Tulles ja minnes käisime tohter Mühlendali</i><note place="end" n="1"><p>Theodor Mühlenthal (1827—1890), arst Vastseliinas, vt Kirjavahetus IV, lk 27–28 ja reg. järgi.</p></note><i> juures Vastseliinas sees, kes verst maad meie teest kõrval elab. Hommikul kell 8 sõitsime kodunt ja olime teisel hommikul kell kolm jälle tagasi. Ettepeetud nõu järgi pidime esmaspäeva hommikul õige vara juba teele minema, kõik oli selle vastu valmistatud, posthobused tellitud etc., seal tuleb üks kiri õhtul kell 11, mis mind ühe haige lapse juurde maale kutsub, nõnda et vast teisel hommikul kell 4 koju tulin ja neli tundi hiljem lustisõitu ette võtsime; sel viisil läks 2 ööd raisku, mida ma ometigi ei kahetsenud, sest et meie külaskäik väga rõõmsalt mööda läks. Meid võeti igal pool lahkelt vastu tutvate ja tundmatute poolt. Selle haruldase vabapäeva mälestus saab haljal lehel edaspidi minu südames elama. Eile oli härra Hurt Võrult läbi sõites paar tundi meie juures, võttis meie laual lõunat ja lahkus kell 2 1/2, kus ta ühe sugulase seltsis Antzmõisa</i><note place="end" n="2"><p>S.o Antslasse.</p></note><i> sõitis, sealt jälle sugulaste juurde ja tuleval nädalal Tartu tagasi tahab minna. H[urt] tõi, mis Teil ehk juba papa läbi teada võib olla, mulle Viljandi tundmata sõprade poolt aupalka kingituseks, ühe võidupaberi teisest seestpidisest laenust, mille abil ükskord rikkaks meheks loodan saada, kui minu number (kusjuures <u>pisematki</u> kahevahelist ei või olla!) ükskord 200000 rubla võidab!</i><note place="end" n="3"><p>Kõne on Viljandimaa meeste (Jaan Adamsoni jt) poolt Kr-le kingitud võidulaenupiletist, millega ta 1873. a 500 rubla võitis; vrd Kirjavahetus III, lk 482–483.</p></note><i> Siis päästan arsti-ahelad jalust, viskan varna ja hakkan magusat laiskusepõlve maitsema. Ometigi jääb pärast kui enne Võru mulle asupaigaks, kus selle eest hoolt tahan kanda, et tee meie ja Tartu vahel rohtu ei pea kasvatama! Ei puudunud palju, ma oleksin tulevase õnne pärast tantsima läinud, aga õnneks tuli tütarlapse lugu mulle meelde, kes tantsides piimakruusi pealaelt maha pillutas, sellega kõik õnneõilmed ära kaotas, et vaesel muud ei jäänud — kui pill pika ilu peale! — </i></p>
<p><i>Teie küsimisele vastuseks: kas <u>see</u> Lydia üks tänamatu loom on? pean tõtelikult tunnistama, et mina tänapäevani midagi sellest ei ole märganud, aga kui küsimist poolpilgelti või sellepärast minu ette toodi, et roosilist pärjakest piiga pähe pidin punuma ja taevas teab kui palju mitmetsugu magusat keele peale määrima, siis pean kahetsedes tunnistama, et Teie, armas laps, rehnungi peremeheta olete teinud! Sel viisil võiksin, kuida Teie lihane papa ütleb, lapsele kalkunisaba kasvatada,</i><note place="end" n="4"><p>s.o lapse edevaks teha.</p></note><i> kellel muidugi küllalt kasvatajaid on, nõnda et minu poolt lisandust tarvis ei ole. — Aga mis ma tahtsin küsida, kas Vanemuise selts tõesti nii kehv tütarlastest peaks olema, et kui vaatemängimine — kuida ma loodan — edeneb, kedagi neist ei leita, kes laudilma</i><note place="end" n="5"><p>s.o näitelava (sks k väljendist "Bretter, die die Welt bedeuten", mis pärineb Schilleri luuletusest "An die Freunde" ("Sõpradele")).</p></note><i> peale julgeb astuda? — See oleks väga kahetsemise väärt ja poolik asjatalitus. Kui kadunud Kotzebue ajal Tallinnas esimene teater asutati, mis üks</i> asjaarmastajate teater <i>oli, seal mängisid naisterahvad kõigist seisustest, rüütlipreilid, kaupmeeste ja studeeritud meeste abikaasad ja tütred, ega tulnud kellelegi mõtet pähe, et nemad sellega pisemat roojastust oma aule tegid.</i><note place="end" n="6"><p>Muuseas ka Kotzebue teatri esimesel etendusel tegi naisosas kolme naise kõrval kaasa üks Tallinna koolipoiss. — E. Rosen, Rückblicke auf die Pflege der Schauspielkunst in Reval. Melle, [1910?], lk 87—129 ja T.-E. Friedenthal. Võitlus ja väitlus teatri üle Eesti- ja Liivimaal 18. sajandi lõpus ja 19. sajandi alguses. Dissertationes theologiae Universitatis Tartuensis 40. Tartu, 2020, lk 189—191.</p></note><i> Saksamaal leitakse tänapäevani suurtes ja väiksemates linnades säherdusi teatreid, kus enamasti hädalistele abiks kunstisõbrad kõigist klassidest üheskoos vaatemängu peavad, meeste- ja naisterahvad ühes seltsis mängivad: miks säherdune asi üksnes Eesti rajal võimatu peaks olema? — Kes ajaga ühel sammul tahab edasi astuda, see ei tohi kuskil kammitsaid oma jalgade ümber siduda! — Need kirikukuked, kes juba Vanemuise seltsi asutamisel tema vastu põrnil silmil laulsid, saavad ka edaspidi tema vaatemängude vastu laulma, aga kes neist lugu läheb pidama. Viimati kuulsin ühe mustakuue-kandja suust:</i> "Viljandimaal on pastoritega koguni kurb lugu, sest paraku ei ole neil enam rahvast seljataga, kelle peale nad ennast julgesti toetada võiksid." — "Kui lugu tõepoolest nii," andsin mina vastuseks, "siis on selles küll süüdi pastorid ise ja mitte rahvas, sest rahvas tahab ju hariduse rajal edasi jõuda, kuna aga pastorid kõik rattad käima panevad, et keskaja pimedust tagasi tuua, — see aga on ettevõtmine, mis neil iial ega iganes korda ei lähe, sest et eestlastegi hulgas aasta-aastalt järjest enam mõtlemisjõudu tärkab, mispärast küll varem või hiljem nõnda kaugele jõutakse, kus veel ainult mõni vaimust väeti või siis äärmisel korral üksikud silmakirjateenrid pastorite pilli järgi tantsivad." — "Mul on tõesti kahju <u>Teie</u> suust sedalaadi otsust kuulda, kusjuures Teie nähtavasti sootuks ära unustate, et hariduse valgus, niipalju kui see eestlaste juurde on ulatanud, ometigi <u>täielikult</u> ja <u>ainuüksi</u> pastorite käest on tulnud." — "Vabandage, härra pastor, mina olen siin teisel arvamisel. Küsime ses tükis vastust ajaloo käest, millel ju siin nagu igal pool mujalgi oma otsustav sõna kaasa on rääkida. Mis on Teie ametivennad kristianiseerimisest alates kuni käesoleva aastasaja kahekümnendate aastateni rahvahariduse heaks teinud? Kui paar auväärt meest maha arvata — niihästi kui mitte midagi." — "Ohoh, juba ma märkan, kuhu poole Teie sihite: pastorid ei ole rahva meelelahutuseks kirjavara soetanud? Noh, see on ju ka täiesti loomulik: mida ustavamalt ja agaramalt pastor oma koguduse eest hoolitseb, seda vähem jääb talle aega niisuguse tühja-tähja jaoks, nagu seda omal ajal Masing<note place="end" n="7"><p>Otto Wilhelm Masing (1763—1832), eesti pastor, keele- ja kirjamees; paljude populaarteaduslike ja õpetlike raamatute autor; vrd ka Kirjavahetus II—IV, reg. järgi.</p></note> oma konsortidega produtseeris? — Rahvale ei ole midagi muud tarvis kui ainuüksi <u>kristlikku</u> haridust, seda on temale igal ajal antud ja antakse ka edaspidi." — "Lubage siinkohal küsida: kui kaugele õieti on seesinane kristlik pastorite pakutud haridus rahva viinud?" — "Just nõnda kaugele, kuhu üks kristlik rahvas peab jõudma. Jumal tänatud, see meelevallatu vaim, mis teiste seisuste külge on hakanud, ei ole eesti rahva hulka tunginud ega saa seal ka iganes maad võtma, niikaua kui meie luteriusu kirik kindlaks jääb. Kuskil pole puhtsüdamlik usk ja piiblist kinnipidamine nõnda tugev kui just eestlaste juures: Teie, härra doktor, peaksite kunagi mõne eesti eidekese surivoodi juurde astuma, kes oma nõtruses vaevalt sõnagi ei suuda lausuda; kui Te kuuleksite, missuguse selge ja kindla häälega ta oma <u>patutunnistust</u> pihib, küllap Te võtaksite siis ka oma arvamist muuta." — "Tühi lori! Kuldnokk, kelle keelepaelad lahti päästetud, õpib ju ka säherdust lugu järele laulma või õigemini vilistama, mis temale sada korda ette lauldakse! Kas ta seejuures midagi <u>mõtleb</u> või on's tal üleüldse pisematki arusaamist sellest, mis ta Teile ette vilistab?! Alles sest ajast peale, kui eestlaste juures tung tärkas haritud rahvastele järele jõuda, ja see vool päev-päevalt ikka tugevamaks läheb, ei jää pastoritel midagi muud üle, kui täbara mängu juures lahket nägu teha ja <u>näiliselt</u> kaasa ujuda. Oleks neil ainult vana võim käes, küllap nad võtaksid siis tuntud jesuiitidelaulu refrääni laulda ja ka selle järgi talitada: "Lass regnen Dummheit hageldicht, und <u>uns</u>, Herr, gieb das Licht!""<note place="end" n="8"><p>Lase sadada, Issand, rumalust kui oavarrest, valgus aga anna meie kätte! (sks k).</p></note> — "Teie ju räägite nagu Peterburi Jacobson<note place="end" n="9"><p>S.o Carl Robert Jakobson, kes elas tol ajal Peterburis.</p></note>?" — "Mina ei tee oma südamest röövlikoobast, vaid ütlen otsekoheselt välja, mis ma <u>mõtlen</u>." Lugu lõppes sellega, et me <u>pealtnäha</u> nagu head sõbrad lahkusime. <i>Aga paberileht lõpeb käest ja teist ei ole enam võimalik ette võtta, sellepärast elage õnnelikult, karastage keharammu, iseäranis <u>kätt</u> ja ärge patustage sellega, et arsti keelu üle astute, kõige vähemalt minu pärast, kes Teie väljaspidist vaikust iial ei lähe hukka mõistma, niikaua kui minu usk tänise põhja peale liikumata seisma jääb: minu armsa Lydia süda on igapidi muutmata <u>endine</u>, kuida paremail päevil sellest märku olin saanud. </i></p>
<p><i>Jumalaga! </i></p>
<p><i>Teie truu isalik sõber</i></p>
<p><i>Kreutzwald </i></p>
<p><i>Pühapäeval, 19. juulil 1870.</i></p>
<p>[1. ja 2. lk äärele kirjutatud:] <i>Kirjandik reisib Tartu, kui Teid seal ees ei leia, siis jääb Teid ootama, kuni tagasi tulete! Ja kuida ma tahan loota: parema tervisega! — Tuleva-aastase "Kasulise" saba</i><note place="end" n="10"><p>"Eesti rahva kasulise kalendri" lisa.</p></note><i> on praegu minu käte all sõtkutav, ehk leiab kehva mehe pojuke kuulsa Almanaki</i><note place="end" n="11"><p>Kr. vihjab siin koostamisel olevale ja oma aja kohta õige mahukale (168 lk) kalendrile "Eesti Postimehe kalender ehk aastaraamat 1871 aasta peale", mis ilmus 1870. a lõpul Jannseni eessõnaga ja sisaldas peale rikkalike teatmete osa lisas muuhulgas ka 8 Koidula avaldamata luuletust. Koidula rollist kalendri väljaandmisel vt M. Salupere, Koidula: ajastu taustal, kaasteeliste keskel. Tallinn, 2017, lk 167—182.</p></note><i> kõrval veel siit ja sealt mõne popsi, kes teda vastu võtab.</i></p>
</body>