<?xml version="1.0" encoding="UTF-8"?>
<body>
<h2 author="KREUTZWALD" number="67">67. KREUTZWALD KOIDULALE.</h2>
<source>EKM EKLA, f 59, m 1:6, l. 35</source>
<p><i>V[õrul], 8. jürikuul 1870. </i></p>
<p><i>Kui praegu vaiksenädala püha rahu minu ümber ei lehvitaks ja rahutule südamele tagasivaatamist möödaniku peale ei sunniks, siis ei astuks need sõnad homme või ülehomme mitte Teie silma ette Teie haiguse vimma järgil kogemata juhtunud puhkamise põlve solkima. Teie käe-haigus? Kas usute, armas laps, või ei usu, kui Teile tõtt mööda siin avalikult tunnistan, Teie viga on mind rõõmustanud! Jah, neid roosilisi, haruldasi puhkamisepäevi ei oleks Teile muidu ometigi osaks saanud. Kes ise päevaliku orjuse ikke pigistamist oma sarvede küljes maitsenud, see oskab säherdusi haruldasi pidupäevi kõige osavamalt kaaluda. Kui süda ja peaaju mõlemad täielikul tervisel oma kohust täidavad, üks tundmisel, teine mõtlemisel, ja käsi või jalg harilikku liikumist kinnitab, siis ei tohi haigusejärge mitte kahetseda. Teine lugu oleks, kui palaviku või põletiku vägi sisemisi ülemaid organeid kammitsasse köidaks, et tundmusel ja mõttel enam loomuliku liikumise volidust [ei] oleks, siis lähevad kõik asjad sasisse. — "Oh, sa vana nurjatu loom," — saate Teie vist ütlema,— "tema tuleb veel takka hässitama ja minu häda pilkama!" </i></p>
<p><i>Noorel põlvel — võib-olla — ehk oleksin ma niisamuti puhunud, aga aeg ja aastad küpsetavad ka mõistuse viljateri, kuni meie viimaks nii kaugele saame, [et] kõigis vastumeelt juhtumistes mesilase koonuga magusat välja imeda, nõnda et ühel õige vanaks läinud inimesel viimaks enam selget õnnetust ei või juhtuda, sest et tema igakord õnne-õilmeid kõrval leiab õitsemas. Kui ma ka praegu veel nii kaugel ei ole, siiski loodan ma aegamööda säherdust seisupaika endale võita! Teiesugused lipakad</i><note place="end" n="1"><p>s.o (rohu)libled.</p></note><i>, kelle elutaevas alles koidupunal läigib, ei oska vanarauga vaiksest õnnest iial täielikult osa võtta. Aga naljarajalt tõeteele pöörates ei tohi ma salata, kuida ma Teile igal aastal pärast lõikuse ja vilja kokkukoristamise lõpetamist väsinud käele talgupidu sooviksin, aga et Teie lõikus ja rehepeksmine ikka 1. jaanuarikuul algab ja 31. jõulukuu päevani vältab, sellepärast peab üks targem kunstnik kui mina väeti talgudepidamise aegu ja päevi ette seadma. Uskuge mind, meie maakera keeritus tema telje ümber ja aastane piiramise teekond päikese ümber ei saa mitte minuti osa selle läbi kinnitatud</i><note place="end" n="2"><p>s.o kinni peetud, takistatud.</p></note><i>, et Teie kirjutuselaua taga ei istu. Ka postitasku näikse endisel viisil igal pool liikumas ja kui väljatulnud numbrid just igakord sinna ei juhtu astuma, kuhu neid oli kodunt välja minnes juhatatud, siis teame juba ammugi, kuida patt üksnes nende kaela peale langeb, kes eesti ja vene keelt tunnevad, aga saksa keelt oskamata kui köstri vasikad <u>tahavad</u> olla. Kui niisugune kindel seadus kõrgemast paigast peaks olema välja tulnud, siis ei oleks vist kellelgi enam võimalik Vene riigi pea- ja pesalinna, Moskvasse ja Peterburisse, siit saksakeelse aadressiga kirjandikkusid saata ja sealt niisamasuguseid vastuseid tagasi võtta, ilma et meie või sealsed postkontorid selle vastu tõrguksid. </i></p>
<p><i>Tartu postkontori valitsejal</i><note place="end" n="3"><p>Tartu postmeister J. H. Winter.</p></note><i> võib väga suur <u>rist</u>(luu) valu olla, mis teda ühtepuhku taga kihutab <u>enam</u> tegema, kui seadus tema peale oli pannud. Riia seitung jookseb enne kui pärast saksakeelse aadressi all igale poole, aga Tartu seitungitel peab saksa ja eesti keele kõrval vene keel tõlkijaks käima, vist sellepärast, et Tartu postkontoris kedagi hingelist ei leita, kes saksakeelsest aadressist aru saaks. Väga imelik ühe linna kohta, kellel omanimeline universiteet ja mitmed ülemad koolid on, mille õpetajatest mõningad ehk teiste ilmamaa jagudega kirjandikkusid võivad juhtumisi vahetada, ma ütlen, imelik on, kuida just sinna üht meest postkontori valitsejaks võidi seada, kes muud ei oska kui — üksnes vene keelt. Nüüd kus igas kasarmus soldatile lugemise- ja kirjutamise-tähti õpetatakse, kes enne neid kodus [ei] olnud õppinud, peavad mehed vene keele kirjutamise kõrval ka rooma kirja pookstavid tundma õppima, et nemad hädapärast inimese- ja linnanime oskavad lugeda, kui mõlemad vene keeles ei olnud kirjutatud. Väga mõnus näitab minu arvates, kui meie kubermangu postmeistrid nii pikalt saksa ja ladina keele kirjatähtede tundmist saaksid, et hädapärast koha- ja inimestenimed oskaksid aadresside pealt kokku veerida. Vanataat võib seda teada, kelle poole siin suurem süü langeb, kas tahtjale või tahtmise täitjatele? — — Vanal ajal, kui veel rohkem ebausku ja ebajumalaid leiti kui meie päevil, pidas palju rahvast ka seda sõna tõeks: "Kellele jumal ameti annab, sellele annab ta ka mõistuse pähe!" See ebausk on 19. aastasajal, taevale tänu, ometigi lõppenud, sest et meie iga päev oma silmaga võime näha, et amet säherdust imetegu ei jõua toimetada, et üks sündinud õlepea teri sinna sisse saab. — Tartu endine postmeister,</i><note place="end" n="4"><p> P. Fedorov.</p></note><i> sündinud venelane, oskas saksakeelseid aadressisid lugeda, aga tema järglane ei oska enam oma <u>emakeelt</u>, või ehk arvab seda endale sõimuks. — Aga mehed, keda võõrakeelne sõna "renegaadiks" nimetab, on ikka kõige kurjemad vaenlased, kui nemad oma soo vastu hakkavad sõdima.</i></p>
<p>Suure neljapäeva hommikul [9. aprillil 1870].</p>
<p>Nõnda kaugele olin ma eile õhtupoolikul oma lobisemisega jõudnud, kui mind kella viie ajal ära kutsuti, asjaõiendused venisid aga nõnda pikale, et nende lõpetusel postiaeg juba läbi oli. Seal siis ei jäänud teist nõu kui järgmise postipäevani oodata, mis esimesel lihavõttepühal on. Eile õhtul kella üheksa paiku sain ma härra Johannsohni vahetalitusel Teie armsa elumärgi kätte, mille pärast ma Teie peale, armas laps, arsti seisupaigast küll <u>tulivihane</u> oleksin pidanud olema, kui mitte vana nõder inimesesüda vihavaigistajaks vahele poleks astunud ja ametlikku vihaplahvatust kustutanud, nõnda et mul muud üle ei jäänud, kui Teid tänada selle ohvri eest, mis Te mulle olete toonud. Ometi ei tohi Teie oma lahkuses nõnda kaugele minna, et oma tervisele kahju teete, see oleks liig, sest <i>igal asjal peab oma loodud piir olema, millest üleastumine ei kõlba!</i> Dr. Bertrami käest saan ma pahatihti sedasorti südamepuistamisi, nagu ta nüüd Teie härra isalegi olevat saatnud. Mind tahaks ta iga hinna eest sakslaste õgijaks ja venelaste kummardajaks teha, nõnda kirjutas ta mulle hiljuti ühe kaksteistkümmend lehekülge pika kirja, kus kõigi võimalikkude põhjuste varal selgeks tehakse, kui tarvilik olevat eestlastele seniste saksa keelest tehtud ümberpanekute asemel vene kirjameeste töid tõlkima hakata. Hiljuti kirjutas ta mulle, kuidas ta nüüd õige kibedasti ametis olevat oma suure töö kallal Liivimaa kohta, mis tõenäolikult alles pärast tema surma väljaandmisele tulevat.<note place="end" n="5"><p>Kõnesolev Schultz-Bertrami teos Liivimaa kohta on tundmata.</p></note> Mineval aastal plaanitsetud uuest ajakirjast, mis Venemaa ja Balti provintside <u>vahetalitaja</u> osa täites tema toimetamisel ilmuma pidi hakkama, ei ole nüüd enam juttu. Need pole muud kui sulaselged tüssamised, mis see mees oma peas välja haudub. Tema klaverikunstnikust tütar<note place="end" n="6"><p>Ella Schultz-Adajevsky.</p></note> pidavat ta jutu järgi nagu esimese suurusega täht Preisi õukonnas hiilgama, ministrite ja teiste aukandjate juures ballidel ja õhtuseltskondades käima, ühesõnaga taevalikku elu elama. Läilaks läheb nende narruste üle pikemalt kõnelda. Jacobsohni loodab ta välja koolitada ja senistest ekstravagantsidest terveks arstida. Igal teisipäeval käivad tema juures lõunal kõik soome õpetatud mehed, nii palju kui neid aga Peterburis leidub; oleks seal rohkem õpetatud eesti mehi, siis pühendaks ta neilegi ühe teatud päeva. Et prantslaste ja venelaste kõige tähtsamad kirjandus-suurused tema juures alatasa sisse ja välja käivad, on enesestki mõista selge. Mina panen ainult üht asja imeks, mispärast võõramaa saadikud tema juurde elama ei asu! Oma kirjatööde jaoks olevat tal mitmest rahvusest ärakirjutajaid, ometi tahtvat ta lisaks ka üht noort, haritud eestlast teenistusse võtta. — Teiste sõnumite järgi aga kuuldub Peterburist: "Dr. B[ertram] mängib siin niisugust osa, et kõik korralikud inimesed temast eemale hoiavad". — —</p>
<p>Mis Teie mulle üliõpilaste ringist kirjutate, kus Hurda eestvedamisel <i>"Kalevipoega"</i> loetavat, on mulle mõistatuseks, mida ma seda vähem seletada suudan, et ei härra [Hurt] ega ka keegi teine mulle sellest asjast sõnagi pole lausunud. Umbes nelja aasta eest jutustas mulle praegune dr. Paul Blumberg, mõned kreiskooli-õpilased ja paar-kolm eesti soost gümnaasiumiõpilast käivat vahel koos <i>"K[alevi]p[oega]"</i> lugemas, kusjuures siis harilikult meister Veski või Veske<note place="end" n="7"><p>Mihkel Veske oli tol ajal Tartu gümnaasiumi õpilane.</p></note> mentorit mängivat. Kui niisugustest kooskäimistest edaspidi inimesi peaks võrsuma, kes rahvale tema rahvuseepose tähtsust selgitaksid, siis tuleks säärastele kokkutulemistele küll kõige paremat edenemist soovida! — Nagu kuuldub, pidavat viimasel ajal keegi kõrge isik residentsis<note place="end" n="8"><p>s.o pealinnas Peterburis.</p></note> <i>Mesilase</i> vastu väga soojalt huvi tundma, pärast seda, kui on selgunud, et need pealekaebamised ainult <u>laimujutud</u> olid, miska härra Hurta üheks <u>kõige punasemaks</u> nooreestlaseks tembeldada taheti.<note place="end" n="9"><p>Vt kiri 31, viide 18.</p></note> Võib-olla saame veel seda aega näha, kus see "mesilind" välja lendab, peaks temale ainult tubli astel kasvama, miska kurjadele keeltele säru teha. — Ka Teie härra papa kuulub minu pastorite arvates kõige ehtsamat sorti nooreestlaste kilda. Nõnda on ühes kihelkonnas, mis tervenisti ühele omanikule kuulub ja rahvahariduse poolest teistest kihelkondadest kaugelt maha jääb, käesoleval aastal kõigist koolimajadest <i>Postimehed</i> välja tõrjutud ja tellimiseraha usuliste traktaatide ostmiseks kulutatud.<note place="end" n="10"><p>Kõne on Vastseliina kihelkonnast, mis kuulus Raadi mõisnikele Liphardtidele. — M. Salupere, Postipapa. Mitmes peeglis, mitmes rollis. Tallinn, 2006, lk 183.</p></note> </p>
<p>Selle kihelkonna omanik oli nimelt mõne aasta eest korralduse teinud, et tema kulul igasse koolimajasse üks eksemplar [Postimeest] tuleb tellida, kusjuures koolmeistritele ülesandeks tehti lehte esiteks koolimajas ette lugeda ja siis rahva hulgas ringi käia lasta. Üks minu ametivend oli praeguse uue määruse puhul pastorihärralt küsinud, <u>mispärast</u> säärane ümberkorraldus tehti ja vastuseks [saanud]: härra J[annsen] olevat — nagu tema teada saanud — <u>nooreestlane</u>, mispärast tema (pastor) seda vastutust küll oma südametunnistuse peale ei saavat võtta, et ta ühe säärase parteimehe lehte laiali laotada aitaks. Et selle mustakuuelise aumehe arunatuke nõndasamuti logiseb nagu tema ametivennal<note place="end" n="11"><p>s.o Eugenius von Mickwitzil.</p></note> Nõos, kelle sulesepitsused meid mineval aastal kosutasid, seda ei pruugi ma Teile juurde lisada.</p>
<p>Mis nüüd puutub suuremasse karmusse, miska härra Suigusaar edaspidi kohustatud olevat asju ajama, siis ei pidavat selle algatajaks mitte dr. Schultz olema, vaid kogu asi rajanevat ühel provintsist saadetud kaebekirjal härra Jacobsoni ässitamiste pärast, kelle ütlemise järgi mõisnikud talupoegi viinajoomisele on <u>sundinud</u>.<note place="end" n="12"><p>Vrd C. R. Jakobson, Viina joomine. — E. Post. 18.02.1870, lk 25–26; ka C. R. Jakobson, Valitud teosed II. Tallinn, 1959, lk 71 ja Jannseni selleteemaline kiri Mihkel Suigusaarele: M. Salupere, Postipapa. Mitmes peeglis, mitmes rollis. Tallinn, 2006, lk 330—332.</p></note> See nüüd oli muidugi mõista rumal räuskamine, miska ainult üks Jacobson hakkama võis saada! Ta ju oleks võinud üsna lihtsalt tõtt mööda öelda: <u>sellepärast</u>, et inimesed alalises põrgus elasid, ei võidud neile pahaks panna, kui nad ennast vahetevahel täis jõid, et oma viletsust silmapilgukski unustada!</p>
<p>Koguni suure põnevusega ootan ma neid lubatud Schilleri ja Goethe tõlkeid, mis — nagu Teie ütlete — lähemal ajal härrade Jacobsoni ja Malmi sulest pidavat ilmuma. Viimase [Malmi] kaht ümberpanekut olen ma Wiedemanni kaudu tundma õppinud, need olid head. Minu noorepõlve katsetööde hulgas, mis ma mõne aasta eest tuleroaks ohverdasin, oli ka terve virn Schilleri ja Goethe ballaade ja laulusid, mis hilisemat kriitikat põrmugi välja ei kannatanud, sellepärast leidsid armu üksnes need paar asja, mis <i>Viru lauliku lauludes</i> seisavad. Et neid mõlemaid saksa laulikute kuningaid niisugusel kujul meie rahva hulka tuua, et ümberpanijal punastada ei pruugiks ja mõistlik lugeja neid vaimusünnitusi ka mõnuga lugeda võiks, selleks on küll hoopis suuremal määral andi ja osavust tarvis, kui Vanaisa minule osaks on andnud. Sedasorti plotnikutööd<note place="end" n="13"><p>s.o kirvetööd (<i>plotnik</i> 'puusepp' (vn k)).</p></note>, nagu me mõne aasta eest Pärnus trükitud <i>"Kellalaulus"</i><note place="end" n="14"><p>Laul kiriku kellast. Pärnus, 1860. VIII+15 lk — tõlkijaks oli Wilhelm Friedrich Eichhorn (1827—1896); vrd Kirjavahetus II—III, reg. järgi.</p></note> nägime, võib küll iga turulaulik valmis vorpida. Võõrast keelest midagi tõlkida ja <u>hästi tõlkida</u> on kaks iseasja, mis teineteisest nõnda kaugelt lahku lähevad nagu taevas ja maa. Hea ümberpanek peab originaali vaimu ja mõtet nii tõetruult kui iganes võimalik edasi andma, ühtlasi aga ka nõndasama ladusasti loetav olema nagu mõni emakeeles loodud luulesünnitus. Bürgeri "Lenore" ümberpanekus leidub ju üksikuid stroofe, mis ehk seda nõudmist ligikaudu täidavad, kuid teised stroofid jällegi — ja pealegi just enamus — on kas osaliselt või täiesti nurja läinud. Ainult liiga suur heatahtlikkus võis kogu tõlget rahuloldavaks pidada. Ma hakkasin hiljuti laginal naerma, kui Schott mulle kirjutas, tema lugenud Ahlqvisti raamatus Hölty eleegiat eesti keeles ja pidavat tunnistama, et ta nõnda kordaläinud ümberpanekut veel üheski keeles polevat leidnud.<note place="end" n="15"><p>Schotti kiri Kr-le 12. märtsist 1870 ukj. — Paar sammukest II (1961), lk 328. Seal on kõne soome keeleteadlase August Ahlqvisti (1826—1889) teosest "Suomalainen murteiskirja" (Helsingi, 1869), kus Kr-i mõnede luuletuste hulgas on avaldatud ka saksa kirjaniku Ludwig Christoph Heinrich Hölty (1748—1776) järgi eestindatud "Leinalaul ühele vagale tütarlapsele" (esmakordselt ilmus see ÕESi toimetatud 1843. a Ma-rahwa Kalendris); vrd ka Kirjavahetus IV, lk 247–248.</p></note> See oli juba liig, ja lähematel päevadel, kui ma sõbrale kirjutan, peab ta selle eest üsna mehise peapesu saama. Ilustamata tõde on mulle palju armsam kui tosin tühje meelitusi! Seda võiksid ka <u>mõned teised</u> endale <i>ad notam</i><note place="end" n="16"><p> teadmiseks, meelespidamiseks (ld k).</p></note> kõrva taha kirjutada. Te näete, armas laps, mina ei torgi mitte nõelaotsaga, vaid kratsin kohe ahjuhargiga, kus midagi kiheleb või kus asja peale võõriti vaadatakse. Nõnda palju tänaseks, järg ja lõpp tulevad ülehomme või esimesel lihavõttepühal, kui kiri minema läheb.</p>
<p><i>Lihavõtte laupäeval</i> [11. aprillil 1870].</p>
<p><i>Kui ka mitte kuu, ometigi pühade päeva arvel saab homme kaks aastat täis, kus viimast korda Tartus käies, Teid, armas laps, teisel pühal esimest korda palgest palgesse nähes teretasin.</i><note place="end" n="17"><p>Vrd kiri 19.</p></note> <i>Palju ja mitmel viisil muutusi on vaheajal sündinud, vilud ja külmad elutuuled meie üle käinud, vanuse vägi mind küpsetanud ja taltsutanud, misläbi viimased tulekübemed sütes on kustunud, et kõige kangem tuulehoog süsi enam lõkkele ei jõuaks puhuda, siiski on — tagasi mõteldes — möödaniku mälestus mulle kustumata kallis südamesse jäänud. Ülestõusmisepüha saab neid mälestusi sinna ajani kandma, kuni allaminemise tund neile ükskord vägivaldselt otsa saab tegema. Mineva sügise mihklikuul olin viimast korda oma jalaga üle kitsa linnakese piiride astunud, tunaeile, suure neljapäeva õhtul esimest ja eile teist luusikäiku tänavu üles võtnud, mis kui esimesed katsetööd küll keha natuke väsitanud, aga vaimu on karastanud. Nii kaua kui selle kuu ilusad ilmad vältavad ja aeg pisut tarblikku mahti annab, tahan iga päev kevadist õhku kehale toetuseks okasmetsa varjul sisse hingata. Eile kirjutasin sõber Schottile, kes sellest päevast [alates], kus Teie esimest teretamist temale läkitasin, minult pisematki elumärki ei olnud saanud. Nüüd ei ole Teil enam tarvis vaevaks võtta temale minu tervise pärast kirjutada. Viimane on peaaegu jälle endisel järjel ega ole suuremat märki järele jäänud, kui et rohkema käimise peale õhtul parem jalg veel ikka natuke paistetanud näitab. Teie kaebate, armas laps, et väga kitsik pean olema Teile enda poolt sõnumeid andmas; minu arvates oli selle poolest ehk palju enam juba räägitud, kui asi väärt on. Meil on ikka enamasti väärt viis iseenesele laua otsas kõrgem paik valida, kui õigus näitab, ja sealgi veel näpuga tähendada: Vaatke, kuis ma <u>esimene</u> olen. Meie igapäevastes juhtumistes ei leita palju küünemusta-suuruse sarnast, mis teisiti käiks kui kõigil muul rahval, siiski — kui asi meisse puutub — püüame sellest palju sõnu teha.</i></p>
<p><i>Esimesel pühal, 12. aprillil. </i></p>
<p><i>Täna on postipäev ja sellega ühe pika lori lõpetus. Vanaisale tänu, et Teil käehaiguse kõrval silmadeseletus tervisele jäänud, muidu ei julgeks neid lehti ka Teie kätte saata, millest selgesti näete, kuidas pikem puhkamine mul käekirja lugemikumaks</i><note place="end" n="18"><p>s.o loetavamaks.</p></note> <i>ei ole teinud. Eilse Postimehe numbris leidsin kirjavastustes ühe W(eizenbergile), mida rõõmuga olen lugenud, kes Jakobsoni sarnaste punaste karjas külakrantside esimeses reas püüab haukuda.</i><note place="end" n="19"><p>Kõne on tuntud "Laksi Tõnise" autorile Juhan Weitzenbergile (1838—1878) antud kirjavastusest (E. Post. 8.04.1870, lk 56), millest selgub, et Weitzenberg oli ajalehele saatnud mingi kirjutise Novgorodimaale väljarändamise kohta ja kaaskirjas nõudnud tingimata selle avaldamist, vastupidisel juhul aga ähvardanud kaevata Riia tsensorile.</p></note><i> Mineval aastal juhtus [kätte] üks tema kirjandik, Kanepi õpetajale kirjutatud,</i><note place="end" n="20"><p>Weitzenbergi kiri Kanepi pastorile Georg von Holstile (1824—1900) on tundmata.</p></note><i> kus sees ta kui tormlane palju mõtlematuid sõnu teeb, lõpetusel rõõmuhõiskamisel kuulutab, kuida temal kindel lootus olevat paari nädala pärast veneusu osaliseks saada, kus Luteruse kogudusel temaga midagi asja enam ei pidavat olema. Et tal vanemad ja sugulased praegu nimetatud kihelkonnas elavad, kelle seisust seesugused alplase kirjandikud mingil viisil ei jõua paremaks, aga küll halvemaks teha, seda ep ole alplasel meeldegi tulnud. Niisugused mehikesed peavad iga sõrmeotsa viis korda enne põletama, kui tuld pelgama hakkavad ja selleläbi mõistus peaajus selgemaks läheb. — </i></p>
<p><i>Kuida mitmelt poolt (ehk küll kõige selgemast allikast) sagedast kuulda, loodetakse uut kohtuseadust Baltia kubermangudele veel selle aasta teise poole sees kuulutada, nõnda et 1. jaanuaril 1871 seadus peab algama.</i><note place="end" n="21"><p>Uus kohtukorraldus kehtestati alles 1889. a.</p></note><i> Küll saame näha, kas need kuulutused tõeks lähevad, või — kui kõik endised — jälle tuulde kaovad. Lihvlandi rüütlite aadress kõige kõrgemasse kohta peab seadust taga kiirustama ja sellega näitama, et 1710. ja 1870. aastal mõnda vahet on, ja et vägevamatega vägisi võitlemine mitte head vilja ei või kanda, sest — kel vägi, sel võimus!</i><note place="end" n="22"><p>Vt Kirjavahetus IV, lk 242–243.</p></note></p>
<p><i>Võtke lahkeid tervisi ja andke andeks, kui ehk jälle pikema aja peate kannatama, enne kui Teile kirjutama saan, sest minu käed jäevad sellel puhul jälle kütkesse seotud. Jumalaga. </i></p>
<p><i>Teie</i></p>
<p><i>Viru laulik</i></p>
<p>P. S.</p>
<p>Nagu Te küll ajalehest kuulnud olete, on meie kreisiarst surnud,<note place="end" n="23"><p>Võru kreisiarst Louis Poulet (1795—1870) suri 8. aprillil. Poulet' kohta vt Kirjavahetus II ja IV, reg. järgi.</p></note> sellepärast pean ma nõnda kaua, kuni teine ametisse pannakse, ka kreisiarsti kohuseid täitma.</p>
</body>