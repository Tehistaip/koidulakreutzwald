<?xml version="1.0" encoding="UTF-8"?>
<body>
<h2 author="KOIDULA" number="64">64. KOIDULA KREUTZWALDILE.</h2>
<source>EKM EKLA, f 63, m 1:2, l. 31</source>
<p><i>25. küünlak[uu] p[äeval] [1870]. </i></p>
<p><i>Minu armas, kallis haige taadikene! Kas Teie mulle võite andeks anda, et mina tervises siin laua taga istun, Teie kiri ees, ja mitte ei ulata Teie armsaid tõvest nõtru käsi silitama, mis siiski, siiski ei raatsinud minu rumalaid, mõistmata ridasid hoopis vastuseta jätta? Taadikene, kui palju lahkust kulutate Teie minu kohta ära ja see rikas, põhjatu allikas ei lõpe siiski ära!</i> Minu südamepapakene, ma ei tea, kas neil väetitel reisililledel veel märkigi kujust ja värvist on, kui nad Teie vaeste, haigete silmade alla jõuavad, aga igatahes toovad nad Teile palju, palju tervitusi minu poolt: <u>mina</u> tahtsin juba — <i>jah, mina oleksin tõesti südamest rõõmus olnud, kui nende asemel külmast ja lumest läbi oleksin võinud Teid kaheks silmapilgukski näha saada. Saage terveks, isa Kreutzwald, saage ruttu terveks, enne ei ole mul rahulist silmapilku siin kaugel Emajõe kaldal! Aga kirjutada ei tohi Teie mulle mitte enne, enne tõesti mitte, kui Teie tervis jälle pisut jalul on, ma ei võiks mitte Teie armsate sõnumikkude üle rõõmustada, kui Teid sellega ise vaevas peaksin teadma!</i> Kas kuulete, papakene? Puhkama peate Teie, väga palju kannatlikkust ja rahu endale viisiks võtma, minu armas, helde, kärsitu <i>Viru laulik</i>! Olge ainult seekord pai ja vagur ja sõnakuulelik, siis tahan minagi kõik teha, mis <u>Teie</u> tahate ja Teid ei elades enam sõidelda — — tingimisi!</p>
<p>Teie poolt soovitud talitused tahan ma täpipealt täita, ma ootan ainult veel üht väljaspoolset vastust, et kirjutada Siversile Berliini — tema uus aadress käib sinna. Härra Hurdalt kuulen ma, et ühes vanas teoses aastasaja hakatuselt olevat tõlge laulust "An die Freude", millest Teie, kallim papa, olete teise andnud:<note place="end" n="1"><p>Friedrich Schilleri luuletuse "An die Freude" ("Rõõmule") esimesteks eestikeelseteks tõlgeteks on 19. saj alguse kirjamehe, Keila pastori Otto Reinhold von Holtzi (1757—1828) "Rõõmu kiitus" — Eestimaa rahva kalender ehk tähtraamat 1814. aasta peale. Tallinn, [1813]; redigeeritult: O. R. Holtz, Lugemised Eestimaa talurahva mõistuse ja südame juhatamiseks. Tallinn, 1817, lk 99—103, ja Kodavere pastori Jacob Wilhelm Reinhold Everthi (1775—1837) tõlge "Laul rõõmu üle", ilmunud Johann Heinrich Rosenplänteri (1782—1846) ajakirjas Beiträge II (1813), lk 120 jj. Samuti on selle tõlkinud ka Jannsen — Eesti laulik. Tartus, 1860, lk 95—99. Kr-i tõlge "Rõõmule" ilmus esmakordselt luulevihus "Angervaksad" Tartus, 1861 ja hiljem "Viru lauliku lauludes".</p></note> ma ainult ei saa seda teost kuskilt kätte, kui mitte vahest vana Jürgens<note place="end" n="2"><p>Mihkel Jürgens (1820—1874), raamatuköitja ja eestikeelsete raamatute koguja Pärnus.</p></note> Pärnus mulle teda ei nõuta.</p>
<p>Elage hästi, südamepapakene! Taevas lasku Teid meile peatselt, oh, õige peatselt terveks saada! — Olge aga vagusi, pidage nii ja nii mitu nädalat pausi, minul tuleb ka üht arvet revideerida — laske aga jääda! Mina aga, mina olen suuremeelne, mitte nõnda — — nõnda — jah siiski nõnda uisapäisa nagu vaene haige kasvataja seal kaugel, kellele ma tublisti õpetust peaksin andma! Kas teate, papa, õigupoolest olen ma ometi palju parem kui Teie! —?</p>
<p>Selle rahustava (minule nimelt) kinnitusega lubage mind lõpetada ja mõnda rida siis oodata, kui Teie terve, päriselt ja tõeliselt täiesti terve ja tubli olete!</p>
<p>Teie Lydia.</p>
</body>