<?xml version="1.0" encoding="UTF-8"?>
<body>
<h2 author="KOIDULA" number="3">3. KOIDULA KREUTZWALDILE</h2>
<source>EKM EKLA, f 63, m 1:2, l. 2</source>
<p>[12. detsembril 1867.]</p>
<p><i>Austatud härra!</i></p>
<p><i>Ehk mind küll tänusunnitus südames ammugi taga kihutas, siiski ei julgenud ma — Teie tähendust kasina aja poolest meeles pidades — varemini oma vastusega Teie kannatust ja kasinat aega raiskama tulla. Lubage mind ühtlasi tunnistada: pisut aega viites ootasin ka kuumile palgeile ja tuksuvale südamele jahtumist! Küll tänaksin ma jumalat, kui kord ka siin ihulikus olemises Teie kallile käele suud võiksin anda, Teid silmast silma näha; sel minutil aga, mil Teie sõnumik minu silma ulatas — Viru laulik saab mulle andeks andma, kui ma salaja südame põhjas <u>sel silmapilgul</u> mitte selle üle ei sõidelnud, et Võru nii ja nii kaugel Tartust eemal seisis...</i></p>
<p><i>Tänu, südamlikku tänu Teile kõigi nende viivitamata saadetud lahkete, tõsiste ja — kas tohin nimetada? — kibedate sõnade eest! Ma katsun tõemeeleliku tahtmisega Teie kirjast seda kasu omale korjata, mida ta minule soovinud, ja loodan, et see mulle viimaks ka korda läheb. Jumalat aga tahan ma alati tänada, et mind koputades laskis ukse lahti leida ja päikese sooja tera uskuda, olgu udu küll paks ja tihe! "Rääkimise-viisi" ohvrikandjaks ei soovi ma arvatud saada, liiati Teie ees, seepärast jäägu "kõik kõrged kiitusesõnad" maha; minu rinnus aga on üks paigake, kust Viru lauliku nimi ei kustuma saa, enne kui südame tuksumine lõpeb ja kaks kätt mulle rinna peale risti pandud.</i></p>
<p><i>Kahte sõna julgen ma siin kõigepealt Teie kirjast nimetada, ehk mul küll nimetades enesel paled kuumama tõusevad. Teie tähendate möödaminnes "Kambja kirjutaja" sõnumiku peale läkitatud vastust — ? Saate vahest sest nägema, kui Teile ütlen: vastust ei ole kirja saatja iial näinud, mis minule 7. talvekuu p[äeva] kirja nii raskeks tegi kirjutada! Kes teab, kelle õnneliku kätte Teie lehed juhtunud, posti peal ei tahetud ülesantud nimekirja iial leida! Ma tunnistan seda alanduses õigeks nuhtluseks "võõra näo" eest. Kui ma esimeste inimeste vabandamiseviisi Eedenis uuesti elule ei taha sütitada,</i><note place="end" n="1"><p>Viide piiblilegendile, mille järgi Eeva oma nõrkust keelatud puuvilja vastu Eedeni aias mao petmise süüks ajas.</p></note> <i>siis ei jää mul paremat kosta, kui: ma olen naisterahvas, s.o loomuse poolest kartusekammitsas sündinud, ja — eks Teil endal, austatud härra, rohkesti teada ep ole: kus söed õhkumas, seal lõkkele kihutajad ei väsi! — — — </i></p>
<p><i>Targad asjatundjad tõotavad, et meil naisterahvastel 8 loodi</i><note place="end" n="2"><p>Lood — endisaegne massimõõt, 1/32 naela, s.o 12,797 grammi.</p></note> <i> mõistmise- ehk tarkusejõudu vähem olevat kui meesterahval. Nendesinaste 8 l[oe] sees võib vahest see tarkus olla, mille abiga teada võiks saada, mida kõik minu kokkukorjatud naisterahvamõistuse natuke mulle seletada ei tea ja mida mina ometi ihust-hingest teada tahaksin: kuida Teie, austatud härra, kuida olete teadust saanud, kes — — ? — Ega Teil ometi salavaimud sõnumikandjaks ei ole või "Teravsilm"</i><note place="end" n="3"><p>Suure nägemisvõimega tegelane Kr-i muinasjutus "Pikkjalg, Osavkäpp ja Teravsilm". — Eesti rahva ennemuistesed jutud. Helsingi linnas, 1866, lk 17—32; Tallinn, 1967, lk 23—39.</p></note> <i>vahest sulaseks palgatud? Andke andeks, austatud härra, kui niisuguse vahest "liig naisterahva-küsimisega" Teie silmi väsitan, — Teie näete, kuida selle sõna tähendus, mida võõras keel</i> "Emancipation"<note place="end" n="4"><p>emantsipatsioon (sks k).</p></note> <i>hüüab, nii kaugelt mind ometi valitsemas ei ole, et see vana hea saksa keele sõna</i> "Neugierde"<note place="end" n="5"><p>uudishimu (sks k).</p></note> <i>tema pärast meelest ära kustuks. Minu arvates ei teadnud peale mind ennast keegi muu kui üksainus hing kirja saatja tõsist nime, kes [me] kahekesi iseeneste pärast juba suud luku all pidasime; ja nüüd? — Minu lühikesed mõttearud ei ulata niisuguse imeasja seletusele! — </i></p>
<p><i>Et nüüd aga minule teadmata jäänud, mis kadunuks läinud kirjas küsimiste vastuseks üteldud oli, siis palun ma mitte pahaks panna, kui Teie tähendustele (Eesti Postimehe vanast kirjutuseviisist kinnipidamisest) sõna-kaks julgen kosta. Mina kui tema laps ei tohi isa võtmise ega jätmise üle kellegi kohut</i><note place="end" n="6"><p>s.o ei mingit kohut.</p></note> <i>mõista, aga silmad-kõrvad seletavad tihti tuulatuse-vilja hulgast mõne tera enda kasuks välja, — neid lubage siin Teie ette panna. Oleks minu isa alles üksik mees, noor ja jõudev, kel elu ja lootus õitsemas, kel ükspuhas, kas lugejad kümne või sadade kaupa oma teed läheksid, kes, kui leivapalukest ühel põllul ei taha kasvada, nooruse ja lootuse õnne peale teist harima võiks hakata: ma usun, ei, ma <u>tean</u> tõesti, olgu küll hakatus temal esmalt pisut võõras, ta ei viivitaks ometi aega, [et] tegu ja mõtteid ühte kirja heita.</i><note place="end" n="7"><p> s.o uuele kirjaviisile üle minna.</p></note> <i>Nüüd on temal pere toita, naine, lapsed katta, kasvatada, koolitada, ja — uskuge mind, austatud härra, kes ma ilma hooplemiseta ennast paremaks asjatundjaks võin nimetada kui mõnda muud — ei jää temale kellegi 12 kuhjaga korvitäit üle!</i><note place="end" n="8"><p> Viide Johannese evangeeliumile, kus Jeesus toidab viie leiva ja kahe kalaga 5000 meest: "Aga kui nende kõhud olid täis saanud, ütles Jeesus oma jüngritele: "Koguge ülejäänud palakesed kokku, et midagi ei läheks raisku!" Siis kogusid nad viiest odraleivast kokku kaksteist korvitäit palakesi, mis oli sööjatest üle jäänud." (Jh 6,12—13.)</p></note> <i> Kas minusugusel peaks tarvis olema Teile, austatud tohtrihärra, 3/4 lugejahulga sellepoolset aru seletada? Tarvis Teile nimetada, kuida neil, kel silma ees ka "Issand, Issand" teistega ühes suus, selga pöördes vanne ja kirumine mokkadel,</i> sest harjunud viis on teine loomus, oh see on veel <u>enam</u>! — <i>Ma kuulen Teid ütlevat: "Tõde tahab kannatamist! Ihulik kasu ei tohi meest, kes sõnaga ühte asja heaks ja õigeks kiitnud, sundida, tõtt ära andes, teda teoga ära salgama." — Oh, austatud härra, seda võib, kus ta nii suurt ohvrit pärib, igaüks ometi üksnes <u>iseenesele</u> peale panna! Kui minul vahest suure vaevaga korda läinud astla vastu üles lüüa, kas tohin sedasama teise käest nõuda, kelle jõud ehk mitte minu sarnane ei ole?</i> Kas voli on ainult valjul seadusel, ainult nõudmisel, — mitte ka asjalugu arvestaval õiglusel? — <i>Andke andeks, austatud härra, kui mina räägin, kuida ma mõtlen; võib olla, et</i> "le revers de la medaille"<note place="end" n="9"><p>mündi teine külg (pr k).</p></note> <i>teine on, aga et mina teda veel ei näe! Siiski, oleksid asjad minu toimetada, vahest oleksin hoolimata küllalt oma peaga asju talitades senikaua temaga vastu seina põrutama, kuni auk kas seinas või — peas näha oleks. Et aga sedakorda asjad alles isa käes, siis ei või mina ka tema südametunnistust laita, mis teda sunnib omaste ja ka lugejate pärast ennast mõne kibeda sõna alla heitma. Jah, ka lugejate eneste pärast! Kui mina mõnikord oma aruga sekka vaidlen — ja seda juhtub iseäranis siis, kui järele kirjutades õpitud uus kirjutuseviis mulle vägisi sulge kipub — ja isa küsib: "Aga laps, kas see siis neile suuremat kasu toob, kui nad sinu uut viisi lehte <u>koguni ei loe</u>?" — Siis, jah siis ei tea ma kõige oma uue viisi armastusega, mis vastata? <u>See</u> küsimine paneb mu suu alati lukku, sest sisu ja koor on ka minu arvates <u>kaks</u>, ja — lubage mind oma väikest aru ka nimetada! — kui Kristus ja Sokrates oma tunnistuse eest surma läksid, eks see siis polnud õpetuse vaim, tuum, <u>elav sõna</u>, mille tunnistus neid kannatajaiks tegi? Kas vaim ja vaimu koor on ühte liiki heita? Ma tean küll, et kirjutuse puhastamine koguni nõnda ülearu asi ei ole, kui seda teiselt poolt jälle tahetakse kinnitada. Haritud eestlane soovib, kui pisutki oma rahva asju meeles kannab ja mõistusele ruumi annab, et ka selle poolest koit peagi kumama hakkaks. Aga paljuks meie rahva seas mõistlikke — ei, laske mind parem ütelda <u>mõtlejaid</u> on? Oh, lugeja viskab ennemini kümme kord lehe nurka, kui ennast üks kord mõtlemisega väsitama hakkab, liiati kui seda veel harjumata viisi järele peab veerima ja välja uurima! Ärge arvake suurustamiseks, kui mina, paljalt tütarlaps, nii kindlasti sedasugu asja üle kõnelen: eks mul seda iga päev kümme kord silma ees ei ole! Olgu juba iga sõna kes teab kui selgesti ette räägitud, tarvitaksid nagu väetimad lapsed suust suhu ja käest kätte närimist, et süda sees haledaks läheb, niisuguse vaese kammitsas inimese peale vaadates. Lonkavad ja tuigerdavad juba vana harjutuse</i><note place="end" n="10"><p>s.o harjumuse.</p></note> <i>jälil käies, mis lapse-päevil kiriku sunnitusel kätte saadud, niisugustele minge veel uut viisi pakkuma?! Ja ometi ei ole päris talupoeg veel mitte kõige visam. Tema vastutõrkumine vihkab niisamuti üleüldse lugemist kui lugemiseviisi. <u>Poolharitud</u> valla- ja kihelkonnakoolmeistrid, köstrid ja — õpetajad aga on head kõrvapuhujad ja tagakihutajad. Neid kirjasid, mis selle poolest isa paberikorvi juba teed leidnud ja veel leiavad! Mõni sünniks tõesti tulevatele aegadele mälestuseks üleval hoida</i><note place="end" n="11"><p>s.o alal hoida, säilitada.</p></note>. <i>Aasta hakatusest aasta lõpetuseni näen ma iseenese meelest kes teab mis tarku isa jutul ja toimetusel käivat, kelle suurem viha alati — uus kirjutuseviis! "Et aga Postimees teda mitte maa põhja ära ei nea!" — "Et aga Postimees teda mitte ammugi [pole] Nädalalehte</i><note place="end" n="12"><p>Ajalehe täpne nimi oli Eesti Postimees ehk Nädalaleht.</p></note> <i>vastu võtnud!" — Austatud härra, mis pean mina kostma, kui Postimees küsib: "Kellele ma kirjutan, rahvale või üksikutele tarkadele meestele, kel sada teist teed jalge ees?" — </i></p>
<p><i>Kas tohin ma nüüd veel nimetada, et üks tuttav inimeseselts isa sammu "rahva kasuks" nii varsti kui võimalik kammitsasse püüaks panna?! E[esti] P[ostimees] ja Vanemuine</i><note place="end" n="13"><p>Tartu meestelauluselts Vanemuine asutati Johann Voldemar Jannseni algatusel 1865. a eesti laulu- ja muusikakultuuri arendamise sihiga. Vanemuine oli ka esimeste üldlaulupidude organiseerija. 1870. a alates pandi Koidula eestvõttel seal alus ka eesti teatrikunsti viljelemisele. Seltsil kui eesti rahvuslikul ettevõttel tuli eriti oma tegevuse esimestel aastakümnetel pidevalt võidelda baltisaksa ringkondade vaenuliku suhtumisega. Vt R. Põldmäe, Vanemuise Selts ja teater 1865—1880. Tallinn, 1978, lk 183 jj, samuti M. Salupere, Koidula: ajastu taustal, kaasteeliste keskel. Tallinn, 2017, lk 133—134.</p></note> <i>on loodused</i><note place="end" n="14"><p>s.o loodud esemed, asutused.</p></note>, <i>mille surm mõnesid inimesi hõiskama ajaks! Saladus</i><note place="end" n="15"><p>s.o salalikkus.</p></note><i> ja õelus teeb muidugi seljataga tööd, sest et päevavalgus silma ees liig suur on. Et isa nii pea kui võimalik ametist lahti saaks, kas tohin nimetada, mis seks oodatakse ja loodetakse? <u>Kirjaviisi vahetamist!</u> See ajaks kõiki hõiskama, kel hea meel E[esti] P[ostimehe] surmast! See saadaks rahva oma teed ja kus kuuljaid ei ole, seal ei ole rääkijaid ega seletajaid. Oh, austatud härra, seni kui <u>koolid</u> teed ei tasanda, kas lubate mind tõesti loota, et seni üks või kaks pääsukest, olgu nad küll armsad ja kõrgekspeetud linnud, suve kätte toovad? Mis segadus valitseb alles saksa kirjutuse-viisis, ja kes kuuleb või küsib, mis aru <u>Schott</u></i><note place="end" n="16"><p>Wilhelm Schott (1802—1889), ida keelte professor ja akadeemik Berliinis. Üks agaramaid "Kalevipoja" ja eesti rahvaluule ning kirjanduse tutvustajaid Lääne-Euroopas. Oli kirjavahetuses Kr-i, Koidula jt eesti rahvusliku liikumise tegelastega. Vrd ka M. Lepik, W. Schotti kirjad Kreutzwaldile. — Paar sammukest II (1960), lk 295—359.</p></note> <i>Berliinis selle üle annab? Ja mis vahe on ometi sakslase ja eestlase vaimuharimise vahel!</i></p>
<p><i>Ma kardan, austatud tohtrihärra, et enese sugu ja seisust liig olen kõrvale unustanud ja liig laialiselt asjade üle kõnelenud, millega naisterahval suuremat tegemist ei peaks olema — kuida öeldakse! Aga minu aru on alles liig lonkamas selle poolest ja kui minu palve mitte liig julge ei ole, siis otsiksin Teie juurest õiget juhatust, Teid paludes, kui mõni silmapilk meie Viru laulikul ülearu peaks jääma (?), minu küsimisi natuke meeles pidada. Ma võtaksin ju hea meelega õpetust vastu, kes võtab aga vaevaks seda mulle jagada!</i></p>
<p><i>Ja nüüd, kui Teie kannatus lugedes veel otsa ei lõppenud, lubage mul lõpetuseks sõnakest iseenesest rääkida või, paremini, minu pattudest! Vaene "Emajõe ööbik"! Kui mitu korda oled sa ennast seks ja jälle tagasi "Emmajõe öpikuks" muutnud, enne kui trüki alla said ja sealgi veel — —. Ma kardan, et just <u>need</u> suled, mis raske moondamisega sul sassi läinud, Viru lauliku silmi lendeski su peale pöörnud, et "midagi" tähele pani, mis ammugi meelest läinud! Kas tohin Teile südame pealt maha ütelda, mis see <u>"midagi"</u> olnud? Teie leidsite <u>kahte kirjutuse</u>viisi seest, teist, mida mina trüki läbi avaldada <u>tahtsin</u>, teist, mida avaldama <u>pidin</u>.</i><note place="end" n="17"><p>Koidula "Emajõe ööbikus" on osa luuletusi uues, osa vanas kirjaviisis.</p></note> <i>Ärgu kaevaku keegi, et temal <u>üks</u> kirjavaht punase pliiatsiga kannul, — mõnel on neid <u>enamgi</u>! Olgu sest küll — minu suu peab lukus seisma. — </i></p>
<p><i>Viimaks aga on minul Teie eneste peale kaebamist, austatud härra, — mitte selle poolest, et mulle tõtt andsite, vaid et teda nii kirju katte alla pandsite! Ütlete mind endid "libeda peale viinud" olevat? Tohtrihärra, tohtrihärra! Kuida olete endid kunstlikult sealt päästnud? Kus liugulaskmise kunst nii osavalt käes — seal ei ole jalamurdmist karta! Või kuida? Mis pean ma muidu neist sõnadest: "kõigepealt ei tunne ma Teie laulusid" — (etc. ei ole nimetatud?) välja teritsema</i><note place="end" n="18"><p>s.o kõdritsema, (teri välja) lüdima.</p></note><i>? Ma arvan õigel teel olevat, sest Teil on õigus, "Emajõe ööbikul" on — nõnda kui ta praegu elab, ütlen ma paraku! — minu üle kaebamist, et teda nõnda elusse ei tõstetud, kuida oleks kohus olnud; ja ometi — — — !</i></p>
<p><i>Üht pisarat ei või mina ometi maha langemast keelda —</i> "Resignation"<note place="end" n="19"><p>resignatsioon, loobumus, alistumine (sks k).</p></note> <i>on üks kallis sõna. Oma lubamist ja tõotust aga pean ma kinni! Niipalju jõudu tahan ma ometi leida, ennast mitte maailma ees seal naeruks teha, kus seda kellegi kasuks tarvis ei ole!</i></p>
<p><i>Kuida ma selle peale juhtunud — "Maasikas" Ilmarist tema loojaks nimetada, seda lubage mind teiseks korraks seletada jätta. — Ma näen Teie kulmu juba kortsu tõusvat: "Naisterahvas ei tea iial lõpetust leida!" Kallis Viru laulik, kannatage minuga! Mul juhtub nii harva seda õnne kellegagi juttu ajada, kes minu mõtet ja tundmist õige kaalu peale paneb, et ma vastu tahtmist igavaks lähen. Teinekord — kas lubate? — <u>vähem</u>! </i></p>
<p><i>Teile alalist rahu ja kõike õnne soovides, mis inimeselastele Vanaisa armukätel tallele pandud, jään mina</i></p>
<p><i>Teie</i></p>
<p><i>alandlik</i></p>
<p><i>Lydia Jannsen.</i></p>
<p><i>Tartus, 12. jõulukuul 1867.</i></p>
</body>
