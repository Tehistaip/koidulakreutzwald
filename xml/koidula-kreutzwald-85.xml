<?xml version="1.0" encoding="UTF-8"?>
<body>
<h2 author="KOIDULA" number="85">85. KOIDULA KREUTZWALDILE.</h2>
<source>EKM EKLA, f 63, m 1:2, l. 44</source>
<p>Tartus, 16. augustil [18]71.</p>
<p>Südamepapakene, ärge olge minuga pahane, et ma nii hilja vastan — ma olen praegu igalt poolt nii rakkesse pandud, et ma ainult väga aegamööda oma vanu ja kahtlemata armsaid kombeid täita saan! Sõnumikuga koos saate "Vahi Reini jõel"<note place="end" n="1"><p>S.o luuletuse "Vaht Emajõel", vt kiri 84, viide 7.</p></note> tagasi; maal lauldakse seda juba Teie versiooni järgi. Kui teada saadi, et mul see Teie ümberpanek on, pidin ma selle meie reisi peal Kanepis<note place="end" n="2"><p>Varsti pärast Soomest tagasijõudmist (juuli lõpus) tegi Koidula koos ema, vend Eugeni, õde Eugenie ja tema peigmehega ringreisi Lõuna-Eestis. Sõideti Tartust (Petseri ja Haanja kaudu?) Võrru ja sealt üle Kanepi nähtavasti ümber Võrtsjärve Tartusse tagasi.</p></note> ühele eesti kvartetile jätma, ja nüüd läheb see aina edasi — ma ei või sinna midagi parata. Ega Teie minuga sellepärast ometi pahane ole?</p>
<p>Meie reis, papakene, lõppes päris hästi, nimelt kodus. Meile langes osaks mitu lõbusõitu vee peal, nt Jõesuu juures ja Ulila all, kus vesi igal pool oli tee üle ujutanud ja meie mamma ärarääkimata kohkumiseks <i>"venega"</i> üle pidime minema. Teel olles kihlasin enda paar korda "ehtsate eesti poegadega", ja üksi seepärast, et ma <i>"linu teha"</i> ei mõistnud, ei võinud abielukaubast midagi tulla. Kui meie, vend Eugen ja mina, Jõesuu lähedal jala ees olime läinud ja parajasti täie hooga üht eesti rahvalaulu lauldes suure veeloigu ees, mis tee kinni pani, jahmatanult seisma jäime, kutsus üks kohalejõudnud <i>tartlane</i>, liigutatud kodumaistest helinatest, meid oma vankri peale. <i>Oli nuori talonpoika</i><note place="end" n="3"><p>oli noor talupoeg (sm k).</p></note> <i>— rentperemees, ise oma etc. etc.</i>, mida ma kõik sõidul teada sain, — sest minu Adonis ei lasknud mind enam maha — ja hästi tallele pidin panema, sest juttu ajades võitsin ma kogu tema südame sõnadega ja iseäranis laulmisega, ja kui poleks ainult olnud seda <i>rehepeksmist ja linategemist — sügas kuklatagust — "no eks ma nüüd ole küll ise ikka ka käepärast!"</i> — Näete, papa, see on esimene <u>suureviisiline</u> võit, mis minu laulud mulle toonud, selle peale olen ma uhkem — naerge aga pealegi! — kui vahest hr. mag. X või hr. dr. Y peale! — Üks vana talunaine, ühe teise lootusrikka <i>peremehe</i> ema, arvas küll: <i>"Ega enne küll või mõtelda ühti selle peale, kui klaaskapp valmis, kohe selle preili sisse paneme."</i> Ma tunnistan täielikult selle minu kasvava kõrkuse heatahtliku summutamise teenuseid.</p>
<p>Südamest armastatud kullakallis papa, kes Teie "oma südameverd" nii üleannetu olevuse heaks nagu seesinane Lydia anda tahate — ma loen päevi, mis Teie tulekuni jäänud, et Teile presenteerida oma väljavalitud meesterahvast: ikkagi tuleb Teil andeks anda, kui ta võib-olla "soomalaine"<note place="end" n="4"><p>s.o Antti Almberg.</p></note> ei ole! Ma tunnistan Teile sel puhul midagi üles: ma usun, et olen liialt saksa kasvatuse saanud, nii et ma hoolimata sügavast austusest selle natsiooni vastu, kust ma võrsun, ja tema hõimude vastu, kedagi valida võiksin, kes sedamaid ei suudaks mõista, järele tunda ja läbi mõtelda minu mõtete iga nüanssi, nagu ma neid <u>saksa keeles</u> olen harjunud väljendama, selles keeles, milles ma ju kasvatatud olen. Sellele tuleb lisaks, et iseäranis viimane aeg meid teineteisele väga ligi on viinud ja mul oma tulevase kaasa vastu koguni see lugupidamine ei puudu, mida Teie õnneliku abielu peatingimuseks nimetate. Minu oma loomuses on paljugi, mis tema omaga kokku kõlab; seda natuuri peab uurima, kui teda hästi tunda tahab. Sellest see tulebki, et nii kergesti kiputakse tema üle valesti otsustama. Mingi kaine refleksioon on seal kirgliku meele poole kaldumise üle võidu saanud, väljastpoolt ei märkagi selle meesterahva olemisest, et ta väga soojalt, väga tõsiselt ja sisukalt mõtelda ja tunda võib. Tõsi küll, temalgi on peale muu kõva pea ja võib-olla — võib-olla tuleb meil omal ajal isekeskis üks kõva kokkupõrkamine. Aga, taadikene, minu papa Kreutzwaldil on ka säärane kõva pea ja meie kaks ei ole <u>iialgi</u> sootumaks lahku läinud, papa — on ikka järele andnud! Või mitte alati? Siis tuli seal kõige tõsiduse kõrval ometi ikka see õige, südamlik, isalik armastus hellitamisega rikutud lapsele appi, ja, kas teate, kallim papa, <u>natukene minu tuhalabida võimu all</u> olete ju <u>Teie ka</u> olnud, ja — aga seda ütlen ma Teile ainult päris tasa kõrva sisse — <u>olete koguni praegu veel</u>, seda ei saa ju ükski võõras teada. Ja ärge olge mures, papa, küllap, see hea sõber õpib ka natukene Teie ärahellitatud sülelapse sõna kuulma, ma juba ütlesin temale, et teisiti läbi ei saa!!? Muuseas — abielurahva <u>peapesu-epistleid</u> mõtlen ma pähe õppida — oh <u>kui</u> pikki! Kas teate, mulle on öeldud, see olevat väga mõjus! Igatahes tuleb ära proovida. Aga lootust mööda aitab <u>peaasi</u> sellest <u>üle</u>, mis muidu veel segavalt vahele võiks tulla: ma usun ja loodan, et võin oma peigmehe armastuse peale julge olla. Et mulle vaba voli jääb kirjanduslikku tööd edasi teha, siis jääb järele üksi rahvuse vahe: selle peab süda tasandama. Kas Teie ei arva, papa, et meie <u>esiteks inimesed</u> ja <u>seejärel rahvused</u> oleme? Mina ei märka, et nt praegune sündmus oleks minu positsiooni oma rahva vastu kuidagi muutnud või paigalt nihutanud. Ja ometi on minu peigmehe meel saksasõbralik. — Mis puutub asja pekuniaarsesse külge, siis olen ma võib-olla võrdlemisi laheda eluga harjunud, aga üks soome magister või professor ei ole ka kullaketraja, ja edasi — vabandage — kui ma <u>hoolimatu südamega</u> valida oleksin tahtnud, siis oleksin ma leivamure rahuloldavalt lahendamiseks juba vana rikka Harpaxi võtnud, kellest ma mõne aja eest ühes sõnumikus Teile märku andsin.<note place="end" n="5"><p>Harpax — ihnuskoi (kr k); Koidula vihjas tollele tundmatule kosilasele kirjas 50.</p></note> See oleks olnud peigmees ja kihlused <i>par la raison des écus</i><note place="end" n="6"><p>raha pärast (pr k).</p></note>! Minge metsa, papakene!</p>
<p>Ainult <u>Teile</u>, taadikene, räägin ma "oma peigmehest", eks ole? Minu vanemad ootavad vormilist kosimist alles paari kuu pärast ja ma palun Teilt sinnasaadik selles asjas <u>igakülgset diskreetsust</u>. Ma ei ole aga Teie sõna omal ajal minu kosilane olla mitte unustanud ja Teie olete tõesti ainukene, kellele sest asjast sõnake öeldud on, peale minu omaste, ja isegi nendega ei ole ma seda asja nii otsekoheselt arutanud.</p>
<p>Mis puutub Teie soovimisesse <i>"Tuletorni"</i> poolest, siis olen ma omalt poolt teinud, mis mul võimalik, selle soovimise realiseerimiseks, aga, südamepapakene, ma kardan — see asi ei lähe! Igalt poolt üteldakse, et osad olevad liig rasked, vaevalt suudaksid isegi vilunud näitemängijad neid täita, ja meie diletandid on, vähesed välja arvatud, pooleldi lapsed! Raskus selle Houwaldi<note place="end" n="7"><p>Vt kiri 20 ja 21.</p></note> tüki juures on just selles, et tema <u>näitelavale seadmine</u> pärib otsata <u>palju</u> vaeva ja ta nõuab hästi läbimõeldud mängimist väga nägusas koosmängus, kui tahetakse, et tükk sootumaks läbi ei kukuks. <u>Näitelava peal</u> võib see just niisama kergesti ilma mõjuta jääda, kui tore see <u>lugemisel</u> on, sest seal on sees palju vähem tegevust kui dialoogi. Vastastikku kõnelemine on igal pool peaasi ja <u>missugune</u> kõnelemine! Mina julgeksin küll Doora enda peale võtta, ehk minu jõud küll koguni selle osa täitmiseks täiesti ei ulataks, aga teised!? Ja minu austuseväärt õemees, kes esiotsa nii suurustas, kohkub nüüd kõige kaugemale tagasi! Kui meie veel sinna juurde selle loo võtame, et gümnasiastidele koolijuhatuse poolt näitelaval etteastumine üleüldse on ära keelatud<note place="end" n="8"><p>Koidula näidendeis mängis kaasa rida Tartu gümnaasiumi õpilasi, nagu Harry ja Eugen Jannsen, Johannes Kerg (1848—1926), Carl August Kroon (1850—1924).</p></note> — siis on lootused kõige viletsamad. Aga ma teen veel, mis võimalik. Varsti, papakene, kuulete, mis ma ses asjas olen saanud ära teha.</p>
<p>Tulge varsti, papa! Ma rõõmustan nii väga ette sest jutupuhumisetunnist minu kambris ja saadan niikauaks palju terviseid Teie</p>
<p>Lydialt.</p>
<p>[Lehekülje ülaäärele lisatud:] Prof. Schottile kirjutasin ma 12. skp Wernigerodesse ühe nii stiliseerimata ja kriimukirja sõnumiku, nagu neid mõni ehk Teile minu sulest on tulnud. Mis ta küll sest "pöörasest naisterahvast" võib mõtelda? Jah, pattu teha ma oskan.</p>
</body>