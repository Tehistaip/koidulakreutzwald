<?xml version="1.0" encoding="UTF-8"?>
<body>
<h2 author="KOIDULA" number="18">18. KOIDULA KREUTZWALDILE.</h2>
<source>EKM EKLA, f 63, m 1:2, l. 10</source>
<p>[29. märtsil 1868]<note place="end" n="1"><p>Kirja esimese lause põhjal selgub, et see on kirjutatud suurel reedel, mida 1868. a pühitseti 29. märtsil.</p></note></p>
<p>P. P.</p>
<p><i>Pühapäeva vaikus hingab ümberringi, pikalt langeb õuest kirikukella hale helin mulle kõrvu: ta hüüab rahvast pühakotta <u>selle</u> kannatamisest ja surmast kuulma, kelle nime meie kõik kanname. — "Issand, anna neile andeks, nemad <u>ei tea</u> mitte, mis nemad teevad!" — Ma olen ainuüksi tühjades tubades — kohusetäitmine paelutab mind täna koju —, kui aga vaga mõte rinnus liikumas, siis pöörab tundmine alati <u>Teie</u> poole ja sulg heidab südame teenistusse — ma tunnen enda parema olevat, niipalju kui üks vaene inimeselaps seda iseenesest tohib nimetada, kui ma ennast sest igapäevasest olemisest lahutades mõtteid ja tundmist sinnapoole kannan, kus nende päriskodu — valguse poole! Mis Teil küll selsinatsel silmapilgul mõtetes liigub? — Üks unund hommikune päikesetera lendab minu jalge ees põrandal ühest paigast teise: kas ta mulle sest midagi ei tea jutustada? </i></p>
<lg type="poem">
<lg type="stanza">
<l>"Kas mürab õues maru</l>
<l>Ja äike aasadel: </l>
<l>Eks talvel oma aru </l>
<l>Ja aru kevadel?"<note place="end" n="2"><p>Vrd Koidula luuletus "Oota". — L. Koidula, Luuletused. Tallinn, 1969, lk 170.</p></note></l>
</lg>
</lg>
<p><i>Nüüd on ta kadunud, teistega ühes varjutavate pilvede sülle vangistatud, kust rohkeid lumekibemeid välja puistatakse kannatliku loomusema</i><note place="end" n="3"><p>s.o loodus-ema.</p></note><i> rüppe — aga ta tuleb tagasi, hiilgavalt ja läikivamalt, seda tean ja usun ma kindlasti ja kas niisugune lootus ei jõua mitme kurvastuse sees südant kinnitada? — — Aga ma räägin Teile nagu laps lapselikke mõtteid ja ometi peaksin ma teadma, et Teie aeg kallis on; siiski, kust alustada, kui oma südame tundmisele õiget tunnistamise teed jääb juhatada? Kus <u>mõte</u> peas selge ja täielik, seal üteldakse sõna kergelt suhu veerevat — <u>südamega</u> saab vist koguni ümberpöördud lugu olema, sest kõige Teie helduse eest ei oska ma ikka uuesti muud midagi ütelda kui tuhat, tuhat tänu! Ärge minu kõnekehvust südame tundmuse ümbertõlkijaks volitage — siis ei tohiks ma ju Teie usaldust koguni pärida! Nemad on alati siis kõige nõdremad, kui neile tuleleekide vägevust sooviksin. Aga — kui <u>nutmata</u> pisarad kõige kibedamad on, siis on <u>see</u> tänutundmus ka kõige palavam, mis rinnust suhu ei saanud ulatada! — </i></p>
<p><i>Tõesti, minu Viru laulik oskab rõõmupisaraid silmi meelitada! Teie armas, armas päevapilt! Jah, see on seesama unustamata kallis silmanägu, mida mullu sui ühe tuttava juures pisut väiksemas kujus nägin, mis jala tunniks ajaks enda ette seisatas</i><note place="end" n="4"><p>s.o seisma pani.</p></note><i>, et kadedus võõra pildiperemehe peale rinnus põlema süttis. Ma tahan tõtt tunnistada: hiljemini ükskord, mõne aja pärast — mis teadsin mina, kui pikka aega Teie seks saaksite kinnitama — lootsin ka mina ühe niisuguse kuju peremeheks tõusta; aga nõnda varsti — ei, aulik härra, Teie ei või elades teada, kui suurt rõõmuehmatust mulle selle lootmata läkitamisega valmistasite! </i></p>
<p><i>Kui suurt armu on jumal minule andnud, kellel mõnikord kartus südame tõuseb, kui oleks kõik paljas unenägu, mis unest ärgates tuulde kaob, või kui peaksin praegust õnne vanaaegse rahvausu järgi ohvriga tasuma, mis kadedate vaimude viha lepitada jõuaks! Lapsepõlves, kui hommikul vara õueaeda astudes kõik lillepeenrad, mis eile õhtul alles nupus magama heitsid, õitsel nägin, õilmekesed laiali lahutatud lehtedega varte pealt nikutades mind teretasid, kui naerataksid lapsukese suurte silmade üle, kes sõna lausumata õitseva lillepeenra nagu imeloo ette seisma jäi — siis liigutas sagedasti vaga mõte lapselikku südant: seda võisid vistist taeva inglid teinud olla, keda öö varjul ülevalt tähtede hoonetest maha läkitati õueaeda ehtima! — Täna tulevad needsamad lapselikud mõtted südamesse tagasi, küsides, kas taevalikud väed mitte ilma minu silma nägemata imejuhtumiste sõlmitamiseks käsi liigutanud? Et nemad mind nii <u>hilja</u> alles Teie juurde juhatanud! Jah, mina ei saa sest ühest asjast ka tänagi veel aru, kuida ma nii mitu aega <u>ilma</u> Teie austatud käe juhatamiseta jõudnud ära elada! Eks siis elu läinud ka sedamööda. Laske mind uskuda, et selle kahetsemisega, mis selle üle täna minu südant täidab, nimetatud kadeduseväed lepitatud on! Teie, austatud härra, Teie ei ole sellega midagi kaotanud, mis mitte iga silmapilk teiselt poolt Teile ei oleks vastu hüüdnud, niipea kui vaevaks tahtsite võtta metsa vilistada! Et mina seda heldust <u>pärida</u> ei tohi, seda tean ma küll; ma oleksin hulga mõistmatum kui laps, kui ma Teie isaliku armu ja oma puuduva teenistuse</i><note place="end" n="5"><p>s.o ärateenimise, pälvimise.</p></note><i> juures vahet ei oskaks teha. Aga kui keegi <u>võõras suu</u> või <u>mõtegi</u> isa helduse ja lapse tänu üle, kui kellegi hing <u>selle</u> üle kohut julgeks mõista, selle ainsa abi üle, mille eest ma jumalat mitte küllalt ei jõua tänada — — —! Aga ei! Ma näen und! Edaspidisele rahvapõlvele niipalju aru peast ära mõista, seks ei ole mul mingisugust õigust. — Bettina A[rnimi] kirjavahetus oma kuulsa sõbraga ei ole tänaselgi päeval veel koguni lahti mõistetud</i> sest süüdistusest, et nende ehtsus on silmapettuseks sepitsetud <i>— kas mina nüüd ei tohi pead kõrgel kanda? Kes tohiks mulle keelda oma Viru lauliku heldest õpetusest osa võtta selle tühja mõtte pärast, et hiljema rahvapõlve <u>võimalik</u> kademeeleline naeratamine isa ja lapse sõnu kadedusevärvilise klaasi läbi võiks lugeda?</i> Aga — vaikime sellest!</p>
<p><i>Teie olete mul lubanud <u>küsida</u>, kus mulle õpetust tarvis, ja seda sünnib sagedasti. Mina ei saa neist sõnadest mitte aru, kus minu Viru laulik neist pimedaist kõneleb, "kes meie rahvast pool-venelaseks tahtvat teha", ja sakslaste eest lipu kõrgele tõstab. Mina olen küll naisterahvas ja <u>poliitika</u> küsimused ei puutu minusse, aga ma olen ühtlasi <u>eestlane</u> ja ei lähe Teile mitte salgama, et kõik asi, mis minu <u>rahvasse</u> puutub, mulle palju vähem poliitika kuivetanud koort näitab kandma kui muidu. Teie ei saa mulle mitte ülearu seda pahaks panema, kui meelde tahate tuletada, et ma paigus suureks saanud, kus niisugused küsimised alati minu kõrvu helisevad. — Mõtted selle kohta jooksevad sagedasti koguni teist teed: ühed leiavad eestlaste õnne Vene, teised Saksa kepi all — keppi näitab mulle niisugune õnn ometi mõlemate all veel kandvat! Kas siis eesti taimeke vägisi võõra oksa peale okuleerimist tarvitab? Kas kodumaa ise seemneidusid mitte ei jõuaks õitsele kasvatada?</i> Eks ole lootuseta lugu, kui näed kodumaa tulevikukultuuri enampakkujale maha kaubeldavat? Ah ei! Sest pole minu meelest veel küll, kui eestlane oma päritolemist <u>ei häbene</u>, <u>uhke</u> peab ta selle peale olema. Ja kas ei peaks natsioonis, keda 700-aastane orjaike ei suutnud surnuks rõhuda, natsioonis, kellel niisugune kangelaselugu nagu <i>"Kalevipoeg"</i> on ette näidata, õigus säherdusele uhkusele suutma püüdmisi äratada, mis talle tulevikku võiksid avada? Küllap Teie naeratate minu unistuste üle, tähendades selle peale, et rahva priikslaskmise 50 aasta vältel selle lootuse ligilähedaltki realiseerimiseks peaaegu midagi ei ole sündinud. Ärge pidage seda enda liig tähtsaks upitamiseks, minu helde nõuandja, kui ma oma arvamise välja ütlen, et see <u>rahvusliku uhkuse</u> puudumine omalt poolt selle küsimusega tähtsalt seotud näitab. Eks suuremale osale meie heale järjele tõusnud eestlastest olnud kõrged vaimuanded nende läbi kättesaadud auväärsel sotsiaalsel paigal ikka vabandavaks põhjuseks, miks nad ettemääratud seisusest välja astusid? Iga niisuguse fööniksi peale pidid surelikud aukartlikult imestades üles vaatama. Kas ei oleks rahva eneseteadvusele tulusam olnud, kui talle aegsasti selgeks oleks tehtud, kuida fööniks, seesinane imelind, ikkagi paljalt <u>lind</u> on, kes ennast ikka jälle uuesti sünnitab;<note place="end" n="6"><p> Fööniks – müütiline egiptuse päikeselind, kes pikkade ajavahemikkude järel oma pesas enda ära põletavat, et siis oma tuhast noorenenult uuesti tekkida; harulduse, täiuslikkuse ja surematuse sümbol.</p></note> temale osaks antud imetlemine on aga selle poolest õigustatud, et ta vana jutu järgi ainult seda ärateeninud suure- ja kallimeelsetele rahvasugudele nähtavaks saab. — Need rahvakasvatuse-vaated ei passi arvatavasti küll sootumaks mitte niisugusele teadmisteta piigapeale nagu minu omale — Teil on täielik õigus mind välja naerda! Aga kui mul tuleb näha, kuida sellest "eestlaste vaimustatud ringist", keda pastor Hansen ekslikult arvab nii rohkesti olevat minu isa ümber kogunenud,<note place="end" n="7"><p>Vihje pastor Hanseni kirjutisele, vt kiri 10, viide 23.</p></note> suurem osa end väga tähelepandavalt ohvrimeelseks peab, kui tunnistab, et ta <u>just sellest rahvasoost</u> on võrsunud, siis pean ma küll arvama, et <u>mitte</u> venelased need ei ole, kes sest vaatest veel püüavad kinni hoida (sest neil on rahvus ükspuha), vaid sakslased, kes "saksa Läänemere-provintsides" ainult saksa partei pooldajatel lasevad karjääri teha. Ma olen kaugel sellest, et vene hegemooniale, võrreldes saksa omaga, kiidulaulu laulda — oh ei! <i>Kuid "solgivesi" on <u>lähemal</u>, "muda" <u>kaugemal</u>, sellepärast ei jõua igaühe silm mitte ühte teisest nõnda ära seletada, et kiitus solgivee poole jääks. Oh et enda lättekene pea, pea! nii selgelt voolamas oleks, et mõlemaid ei tarvitata! — Minu Viru laulik ei saa mulle mitte pahaks panema, et mina temale nii julgesti oma aru niisuguste "meesteasjade" üle kätte ütelnud? Mina ei mõista kahtlastes mõtetes muud teha kui küsida — siin küsin ma!</i></p>
<p><i>Kui ma siit radadelt lahkudes sammu koguni teisele teele juhatan, siis teen seda siiski jälle <u>küsimise</u> pärast, lootes, et minu armsa Viru lauliku kulm sedakorda vastamisel vähem kortsus saab olema kui esimesel küsimisel, mis tõesti imeks ei oleks panna. — Teie nimetate, austatud härra, "Sipelga" II jaos "üht sõpra, kes eesti laululoomise kombest ühe pika õpetuse saksa rahvale kirjutanud, kus sees kõik eesti rahvalaulikute salakombed avalikuks tehakse" — kas arvate mulle liig julguseks, kui Teid palun selle sõbra nime (Fählmann?) mulle nimetada?</i><note place="end" n="8"><p>Kõne on baltisaksa estofiilist arsti ja kirjaniku Georg Julius von Schultz-Bertrami (1808—1875) kirjutisest "Zur Geschichte und zum Verständniss der estnischen Volkspoesie" ("Eesti rahvaluule ajaloost ja mõistmisest"), mis oli ilmunud ajakirjas Baltische Monatsschrift II (1860), lk 431—438. Schultz-Bertram määrati 1867. a eestikeelse kirjanduse ja ajakirjanduse järeltsensoriks Ülemtrükivalitsuse juures Peterburis. Vrd ka Kirjavahetus II—IV, reg. järgi.</p></note><i> Rahvalaulusid lugenud olen ma küllalt ja mõnda on minu õpetamata silm ka "Kalevipoja" ja mitme muu armsasti õhkuva õilmekese koest välja uuritsenud, aga sest ei või mulle küllalt olla. Need "salakombed" ei lähe mul meelest, — ma ei võinud aga siin kellegi käest teada saada, kes nende avaldaja olnud: seal tuli mulle nõu <u>Teid</u> nime pärast küsida, kelle lahkuse peale ma õppinud lootusi rajatama. Viru laulik teab mulle kõige selgemat allikat nimetada! </i></p>
<p><i>Teie räägite, austatud härra, küll laulu vormist, mis igapidi etteseatud piirides pidada kõndima, et väljaspidine siledus ära lubaks unustada, kus sisu mitte üsna täielik ei peaks olema, — siiski kuulsin ma ühel päeval siin mitmest suust nimetatavat, selle seadusele olla <u>jutustava laulu</u> kohta eksimiseks kaunis rohket voli antud. Saksa keeli, see ei ole teadmata asi, sünnib seda sakslaste paremaist laulikutest iga päev; aga — aga — kas see <u>meile</u> õigust annab seda ka eesti jutustava laulu seaduseks tõsta?</i> Kui pikalt tohib eesti jutustavas luules värsimõõdu <u>vabalt</u> tarvitamise rada minna? Kui pikalt käib Schilleri ja Goethe eeskuju meie poeesia jaoks? Käib ta üleüldse?</p>
<p><i>Teie näete, austatud härra, küsimistest ei ole mul puudust, kui aga Teie kannatus ja pikk meel, mis mind koguni ära on hellitanud, jaksavad! Siiski tahan siin puhkamisepaika pidada, muidu — ka <u>Teie</u> kannatusel võiksid oma piirid olla! Ühte ainust asja lubage mind veel järele pärida, minu helde, isalik õpetaja, kas õitsevad iluõilmed nagu </i></p>
<lg type="poem">
<lg type="stanza">
<l>"Vaht hüüab linnas südaööd, </l>
<l>Kes sõidab ratsul salateed?" või </l>
</lg>
<lg type="stanza">
<l>"Juhi jälle, järvekene,</l>
<l>Vana põlve piiridele" <i>etc.</i>,<note place="end" n="9"><p>Koidula tsiteerib siin Kr-i muistendite "Parknaha kaupmees" ja "Paigast läinud järveke" motosid, vt Eesti rahva ennemuistsed jutud. Helsingis, 1866, lk 337 ja 342; Tallinn, 1967, lk 361 ja 366.</p></note> </l>
</lg>
</lg>
<p><i>kas niisugused iluleeked, mis lugejal kõik südame põhja võivad liikuma panna, — kas nemad kaua endid veel meie muude inimeste silme eest varjule saavad peitma? Kas minu Viru laulik ka teab, et see koguni armuta pilkamine on õhkuvat õilmepeakest esmalt selja takka välja tuua: "Kae, mis mul on?" ja siis korvikaas pealt kinni suruda: "Mine peale!"</i> — — Oh ei — nad eksisteerivad, need täiuslikud laulud! Moto valitakse ainult sest, mis olemas on. Oh minu helde isalik sõber, sellest jätkus, et äratada igatsust tervet luuletust teada saada. <i>Kas meie veel kaua peame ootama? Oh, kui mina selle kapi võtmed kogemata eest leiaksin, mille [luku] taga niisugused laulud veel puhkamas — arvab minu Viru laulik, et "pärispatt" mulle sedamaid meelde ei tuletaks, kuida mind, esimese eidekese tütart, "algmisest sunnitud" tema radadel käima? — — Jah, ärge vaadake nii imestades nende kirjaridade peale — ma usun, austatud härra, Teie ei tunne oma Lydat ometi veel põhjani! </i></p>
<p><i>Tutvustama <u>hakanud</u> olen ma [ennast] soome keelega küll, aga pikalt, väga pikalt</i><note place="end" n="10"><p>s.o pikkamisi.</p></note><i> astuvad varbad tundmata teedel, kus kedagi juhti ees ei ole, samm-sammult edasi. Palju mina, õpetamata naisterahvas, targa dr. Renvalli pikkadest ladinakeelsetest seletustest aru saan, mis mulle otsekohe sedasama kasu saadavad, kui oleksid moora või türgi keeles kirjutatud.</i><note place="end" n="11"><p> Gustaf Renvall (1781—1841), soome vaimulik ja keeleteadlane. Siin on kõne tema soome keele sõnaraamatust "Suomalainen Sana-Kirja / Lexicon linguae finnicae". Aboae, 1826. XVIII+340+356 lk, kus sõnatähendused on antud ladina ja lühidalt saksa keeles; samuti on teos varustatud ladinakeelse sissejuhatusega soome keele ehitusest.</p></note><i> Minu armas Viru laulik ei arva "emantsipatsiooni" meie naisterahva kohta kõlblikuks sõnaks — aga kui ilus oleks nüüd, kui mul ladina keel selge oleks ja rahuga võiksin oodata, kuni soome-eesti- või soome-saksakeelne grammatika valmis saaks. "Lugege, lugege ikka jälle, kui Teie ka eestotsa kõigest, mis loete, aru ei saa," andis mulle dr. Krohn mullu sui nõu.</i><note place="end" n="12"><p> Julius Leopold Fredrik Krohn, pseud Suonio (1835—1888), soome rahvaluuleuurija, kirjandusajaloolane ja luuletaja. Tegi koos Yrjö-Koskineniga 1867. a suvel reisi Eestisse, kus Tartus külastati Jannseni ja Võrus Kr-i; vrd ka Kirjavahetus III—IV, reg. järgi.</p></note><i> Jah, tõtt tunnistada, ülearu suurt kasu ei ole ma sest lugemisest tänini tõesti veel võitnud, et mulle kuum palge tõuseb, kui meelde tuletan, et enda tundmist viimase prof. Koskinenilt Eesti Postimehele läkitatud kirja sisu ümbertõlkimisel kindlasti ei tohtinud uskudagi ja üht soomlast pidin läbivaatajaks paluma.</i><note place="end" n="13"><p>Kõne on Yrjö-Koskineni soomekeelsest kirjast 8.02.1868 ukj. Jannsenile (EKM EKLA, f 117, m 1:3) ühenduses Soome näljahädalistele Eestis kogutud abiraha üleandmisega; kirja (osaline) tõlge: E. Post. 14.02.1868, lk 49—50, täielikult avaldatud: ÕES-i Aastaraamat 1934, lk 82—84.</p></note><i> Kui Teie liig sõna-sõnalikku ümbertõlkimist ei päri, siis julgeksin Teile, austatud härra, minevase epistli motot nõnda seletada: </i></p>
<lg type="poem">
<lg type="stanza">
<l>Kodumaa õhuke keele pealt puhub,</l>
<l>kuuskedes kõigub ja loomuses muus;</l>
<l>Süda ei üksi mul sõnata seisa,</l>
<l>Rõõmulaul hõiskab mul noores suus. </l>
</lg>
</lg>
<p><i>Sõna-sõnalt ei ole kõik seesama, mis prof. Koskineni salmike ütleb, aga mõte saaks ühte minema. Hr. Hurt ütles kord ümbertõlkimise töö selle laulukese kallal raskema sellepärast olevat, et soomekeelse rahvalaulu vanematest vormidest siin kindlamalt näikse kinni peetud. Salmikene tuli mulle vägisi meelde, kui Teie minu "võõrakeelse" epistli peale nii lahket emakeeli vastust olite andnud.</i> Nad on mulle nii armsad, need <i>"Kansan Lauluja ja Soitelmia"</i> kohtlased ja raskemeelsed, sealjuures nii kütkendavalt vähenõudlikud viisid. Ka ühe <i>"Viron valsi"</i> leidsin ma mulle prof. Koskineni poolt läkitatud vihukeses: see oli tõepoolest üks minu lapsepõlves sagedasti kuuldud <i>"labajalavalsi"</i> meloodia, mida ma ilmtarviliku viiuli saatel palju kordi olen vanemate rehealuses näinud ette kantavat! Palju lõbu tegi mulle näha seda meie maa põgenikku siin võõraste lindude hulgas, kus ta väga isevärki näitab! —</p>
<p><i>Teie viimast ja — ma ei jõua seda üteldes mitte küllalt tänada — nii armast pikka sõnumikku läbi lehitsedes tõusevad mulle ikka jälle piisad silmi, kui näen, et lugu peaaegu Teist nõnda pöördud, kui oleksin <u>mina</u> kes teab mis väärt loomake ja minu armas <u>Viru laulik</u> võiks <u>minust</u> midagi kasu või head näha! Oh aulik härra, kui <u>Teie</u> käeaugust kinni ei hakka, küllap anum läheb siis peagi ümber. Aga nimetamata ei tohi ma mitte jätta, et kui alati oma aru oma Viru lauliku aru alla oskan mõista, ühes paigas seda mitte ei tee, vaid avalikku mässamist pean tõstma. — — — Mina ei lähe Viru lauliku laulude eestkostjaks Teie ees heitma, sest kui nemad mitte ise kõige paremini enda eest ei kostaks, küllap neile siis vastajaid hulga paremate sulgede hulgast valida kui minu väeti terasetikk on; — ei lähe mina ka Teile jutustama, kuida ma alati sügiselille astrit kalliks õilmeks pidanud, esmalt sellepärast, et tema sügise tütar on, mis ikka minu meelest oma haleduse ja lahutusest kõneleja iluga mõtterikkam ja armsam olnud kui kõrge sui; teiseks sellepärast, et ennemuistne jutt astrit taevatähtede keskelt lasknud maha sadada, et tähtede õde mullalikule meelele kõneleks, kuida silmale veel teist sihti kui ülevalt maha antud — <u>maast ülesse</u>! Seks on ka sügisese õilme lehtedesse magusat õhku valatud, aga see on nii peenike ja puhas loodus</i><note place="end" n="14"><p>s.o loodud ese.</p></note><i>, et "õnnistamata" loomad seda ei oska leida, — nemad ei <u>teeni</u></i><note place="end" n="15"><p>s.o ei ole ära teeninud.</p></note><i> seda ka tunda! — Kui aga minu Viru laulik nii raskesti patustab ütelda: "Mina ei ole kellegi laulik" ja neid sõnu nii tõsise näoga räägib, kui peaks seda igaüks uskuma — siis ei tunne ma kedagi inimest maailmas, kellele selle sõna peale pattude andeksandmist, elu ja õnnistust veel sünniks anda — olgu siis temale enesele! Mis kuju järel peaksime meie teised veel julgema kõndida, kui see suurem nii küsimata kombel meie eest ära viiakse?</i> Fantaasial on omaenda õilmeilu, kättesaamatud ideaalid saavad meie luuletajaid kõigil aegadel vaimustama sünnitustele, mis neile enestele võivad paista ainult nõrk vastukuma unistatust, meile aga kirju lõhnav muinasjutumets, kuhu arvame haldjakäed meid olevat kandnud, või ka teinekord tumedalt mühav jumalate hiis, kus norn<note place="end" n="16"><p>Vana-germaani saatusejumalanna, kes olevat elanud allika ääres maailmapuu juurel, kastes seda ja kedrates saatuseheiet; Koidula näikse aga norni all mõtlevat mingit hiiepreestrit.</p></note> oma püha ametit peab. Ma armastan kuuske, seda metsa tõsise meelega kuningannat, ma armastan teda palju enam kui sihvakate kaskede sahisevat lehekuube, mis nii kergesti ennast tuulest mängitada laseb: aga ilu jääb ju ilusaks väga mitmesugustes avaldustes, kus ilmub tema loomus, millele ta ei saa truudust murda. "Und daß die alte Schwiegermutter Weisheit das zarte Seelchen ja nicht beleidige!" <note place="end" n="17"><p>Tsitaat Goethe luuletusest "Meine Göttin" ("Minu jumalanna"). Tõlkes: Ja ärgu vana tarkuse-tanta õrna hingekest sõnadega torkigu!</p></note>Ilupreestrid, nemad, tõsi küll, kannavad teda igal pool nagu lahendamata septim-akordi rinnus! Oh, ma mõistan seda, seda ennemuistset juttu haigest imetohtrist!</p>
<lg type="poem">
<lg type="stanza">
<l>Laulud pisarad on ikka, </l>
<l>Salapiisad südamest: </l>
<l>Olgu valu vägev tundmus, </l>
<l>Olgu õnne salasundmus </l>
<l>Liigutanud lättekest.<note place="end" n="18"><p>Vrd Koidula luuletus "Laulud". — L. Koidula, Luuletused. Tallinn, 1969, lk 180.</p></note></l>
</lg>
</lg>
<p><i>Aga andku Teie kannatus mulle andeks — kuhu olen ma oma pajatamisega jälle eksinud?! — Lõpetuseks lubage mul veel nimetada, et kohtunik, kus tema "Ema[ajõe] ööb[iku]" lõpulaulu hukka mõistab, mulle ei koguni ootamata hoopi ei ole rabanud; ma teadsin ammugi juba, et selle kohta paremat ei võinud tulla ja et see minu kõige mõistmatum tegu oli <u>seda</u> laulu niisuguses ülikonnas maailma läkitada, kuid märk</i><note place="end" n="19"><p>s.o märkamine, taip.</p></note><i> oli mulle endale ikka liig hilja alles pähe tulnud. Kui suvi mulle natuke enam aega saab tooma, siis tahan Teie nõu mööda mõnda uuesti püüda üle valada, kuid jumala pärast, laske mind alati <u>Teie</u> peale toetada, sest et <u>minust</u> kellelegi igapäevasele inimeselegi tugi ei võiks saada. Tõesti, mina ei tea mitte, mis kõigi Teie põhjatu-heldete sõnade peale pean kostma? Jah, oleks Teie mulle ihus nõnda käepärast kui, tänu jumalale, nüüd Teie pildis, — nõu oleks mul varsti peetud! Nõnda ei mõista mina muud, kui vaikselt jumalat ikka uuesti selle eest tänada, et ta mind Teie juurde juhatanud, kus lind koda leidnud ja pääsuke pesa! Mina ja tuliste süte korjamine? Millal oleksid minu "haavad" — ma ei tea ammugi enam, kas neid valutamas olnud? — parandamist teeninud, kui nemad nii sooja tuule ja päikese all mitte sel korral juba põhjani paranenud poleks olnud? Süte korjamisest ei tohi mul vähemat mõtet tulla, ega tea ma, kuhu neid tarvis; seda aga tean ma, et Teie heldusrikaste sõnade all muud nõu ei jää, kui nagu täidetud lillekorvi all vaikne seista, seni kui õilmed kaela pudenevad: kes oskaks päikesepaistet ja suvesoojust õigust mööda tänada?! </i></p>
<p><i>Mis — kui juutlaste kombel lõpetusest hakatusele edasi kõndima hakkan — Teie küsimise peale "hang<u>u</u>de" ja "hang<u>e</u>de" kohta tuleb kosta, on: <u>u</u> on vastu minu paremat teadmist laulu sisse pugenud, minu teades ja tahtes pidi "hang<u>e</u>d" seisma. — "Pikalt kiigub paadikene" ei pidanud Teile mitte sireeni laulu meelde tuletama, kui ma ka siiski meelitamiseväge liig kangeks ei oleks julgenud pidada — — voolmehaud, minu kallis isalik sõber, ei ole nii sügav, et <u>Teie</u> üle võitu oleks saanud!</i> — Andke see nali andeks!! — "Erandid kinnitavad reeglit", <i>võib olla, et see minust õige ei olnud, niisugust väljavõtust laulu sisuks valida; ometi on minu õdede kohta niipalju kindlat usku minu südames elamas, et sedasugu väljavõtust haruldaseks asjaks pean. Teil oli mineva kord õigus: sest, mis meie ise ei ole näinud ega tundnud, ei peaks me laulma, aga — — kui mitu laulikut oleks siis neid, kes laulda tohiksid? Kui kannel puuoksa küljes rippumas, siis mängib tuuleõhk keeltega — nad helisevad — "kuulata!" ütleb võõras teise vastu ja et nad ise metsikusse</i><note place="end" n="20"><p>S.o metsa, võssa.</p></note><i> ei saa tungida, siis arvavad tuule tööd näppude sünnituseks. <u>Südames</u> ehk oli laulikul laul ka valmis, aga — — </i></p>
<p><i>Kui minu Viru laulik lubab, siis vahest leian hiljemini kord niipalju julgust ühte ja teist laulukest tema kätte läkitada, kui aja ja himu lõppemine Teid mitte liig sagedat minupoolset vaevamist Mooramaale ei sunni soovima!</i> Tõsi, ma olen kangesti pealetükkiv! Kas annate Teie mulle andeks selle pika <i>epistola</i>, mis oma ulatuse poolest võiks Paulusele suurt au teha.<note place="end" n="21"><p> Epistola — kiri, epistel (ld k). Pauluselt (vt kiri 12, viide 12) leidub piiblis mitu pikka kirja (epistlit) Rooma rahvale jt.</p></note> <i>Ma saan tõesti pikisilmi vastust ootama, aga kõigepealt laske mind südamest paluda: mõtelgu minu Viru laulik kõige esmalt alati <u>oma tervise ja rahu peale</u>, enam kui tänini!</i> — Nii nt ei tohi minu kallis isalik sõber minu pärast oma silmi jälle väsinuks kirjutada — ma märkan seda siiski, kuigi Teie mulle seda küll ei ütle! Kuida pean ma Teid tänama nii rohke helduse ja heasoovlikkuse eest?</p>
<p><i>Andku Vanaisa arm minu kallile Viru laulikule rõõmsaid ja rahulikke pühi ja pidagu ta mind ka edaspidi lahkes mälestuses, kes ma kuni viimse silmapilguni teda austades ja armastades saan olema </i></p>
<p><i>Teie</i></p>
<p><i>alandlik </i></p>
<p><i>Lydia J. </i></p>
</body>