<?xml version="1.0" encoding="UTF-8"?>
<body>
<h2 author="KOIDULA" number="23">23. KOIDULA KREUTZWALDILE.</h2>
<source>EKM EKLA, f 63, m 1:2, l. 12</source>
<p>[5.—11. mail 1868.] <note place="end" n="1"><p>Koidula märkmeid vastuseks Kr.-i 14. aprilli kirjale ja ka varasematele leidub käsikirjas EKM EKLA, f 111, m 1:10. Käesoleva kirja kirjutamist alustas Koidula 5. mail (vt kiri 22: "Eile õhtul olin, et käsi pisut paremaks läinud, oma Viru laulikule hakanud vastust paberi peale kriipsutama"), jõudes sõnadeni: "Kui Teie korra takjast nägite, siis tunnete oma koolilapse kuju!" 6. mail saabus Kr-i kiri 5. maist (kiri 21), millele Koidula vastas kohe samal päeval uue kirjaga (kiri 22). Käesolevat kirja jätkas ta 9. mail ("Siia olin ma seisma jäänud, kui Teie kolme päeva eest [s.o 6. mail] kättelangenud epistel mulle tuld taha tegi") ja andis postile samal päeval (vt ka kiri 24, viide 1); sealt aga saadeti kiri edasi alles 11. mail, nagu näitab Kr-i käega kirjutatud märkus postitempli kohta kirja esimese lehekülje ülaäärel.</p></note></p>
<p>Postitempel 11. maist 1868.</p>
<p><i>Manuskripti läkitamine ei ole täna võimalik, ma tahan hoolt kanda, et varsti järele tuleb.</i><note place="end" n="2"><p>Kõne on Kr-i "Tuletorni" käsikirja tagasisaatmisest.</p></note></p>
<p><i>Minu helde armas isalik sõber! </i></p>
<p><i>Täna alles! Jah, ei ma tohiks sugugi imeks panna, kui Teie mind juba hoopis tänamata loomaks hakanud pidama, kes Teie mõlema heldusest voolava kirja lehtede peale täna alles vastama tulnud. Ärge mind vastatahtmata patustamise eest liig raskesti nuhelge — vaim oli küll tahtlik, aga liha seekord sõna-sõnalt tõesti <u>nõder</u>. Minu parem käsi oli tükiks ajaks mässamist tõstes käsuvastaseks läinud, arvas endale liiga tehtud olevat ja saatis mulle soovimata viisil keset kõige paremat tööaega pühad kätte. Mina võin muidu kaunis palju selle poolest välja kannatada, aga olin vist selle peale toetades temale liig pisut puhkamiseaega andnud — ükskõik: ta ei jõudnud enam sulge kinni pidada ja mulle keelati mõneks ajaks hoopis ära teda töösse panna. Ma loodan, et see esimene kord viimseks saaks jääma, — jumal hoidku, et ka mina nagu isa kätt hakkaksin põdema! Hiljuti lugesin ma ühest tohtrist Berliini linnas, kes käekanguse vastu abi pidavat leidnud olema — ma olen juba selle peale mõtelnud sinna kirjutada ilma isale ütlemata: muidu vahest võiks ta ilmaaegu lootust hakata kasvatama. Meie Tartu linna arstid salgavad ühest suust abi ja nõu teadvat. </i></p>
<p><i>Nüüd aga, kus käesooned jälle ilma suurema valuta liigutada annavad, nüüd tohin ma ka südame sõna kuuldes Teile avaldada: olid õige rasked kannatada need möödaläinud päevad, kus nii hea meelega Teile tänu ja rõõmutunnistusega oleksin külaliseks tulnud! Teie traadita telegraaf, minu helde sõber, on kaunis, aga — puuduline riist, ... või olen mina tõesti nii täitmataks läinud, kuida südametunnistus vahetevahel mulle meelde tuleb tuletama? Oh kui sagedasti on ihu üksi kodu ja meeled-mõtted kaugel teise isa juures! Oh kui sagedasti ei taha süda sugugi aru saada, mispärast helde jumal taevas, keda ometigi kõik asjad maailmas oma laste rõõmuks targalt ja täielikult üteldakse korrale seadnud olevat, miks tema tarkust nii kaugele ajanud, [et] seda suurt vahet Tartu ja Võru vahele lubanud jätta? Ei mina selle asja põhja oska välja uuritseda! Aga — võib olla, et tema <u>Teid</u> piinamise ja ajaviitmise eest tahtis hoida: siis pean temale tahes või tahtmata õigust andma! </i></p>
<p><i>Jah, minu armas Viru laulik, jah, Teie Lydia on väga täitmata loom! Kas selle ahnuse ees jõuate arvata, et endale kord sest küllalt mõtles olevat, kui Teid eluajal silmapilgukski silmast silma näha saaks? Selle avaliku süütunnistamise vastu võtke siinsamas paigas teist tunnistust kuulda: Teie lahkumisest saani</i><note place="end" n="3"><p>s.o saadik.</p></note><i> kuni tänapäevani ulatavad tunnid on teda raske eksituse eest kangesti karistanud. Ei lähe ma imekski panema, kui minu Viru laulik teistega koos viimati ka "lapsikuks" hakkab hüüdma, mis tänini alles "lapselikuks" nimetati — ma hakkan aegamööda isegi aru saama, et mulle pisut pipart võiks tarvis minna ja et minu väike kasuõde Alice</i><note place="end" n="4"><p> Alice Koch — Koidula onutütar ja Jannsenite perekonna kasulaps; abiellus hiljem metsaülem Thürmeriga ja elas Poolas.</p></note><i> ainuke "laps" majas ei ole, kelle üle imestada tuleb, kui teda silitamine kaelast ära ei hirmuta. Niipalju vahest olen temast suurem isenik</i><note place="end" n="5"><p>s.o egoist.</p></note><i>: <u>oma</u> ema <u>vits</u> saaks mulle ometi ikka tuhat korda magusam olema kui <u>võõra võileib</u>. Mina ei lase nii kergelt lahti, austatud härra, kui Teie korra takjat nägite, siis tunnete oma koolilapse kuju! </i></p>
<p><i>Siia olin ma seisma jäänud, kui Teie kolme päeva eest kättelangenud epistel mulle tuld taha tegi, et — lugupidamata sest, kuida varesejalad Teil seletamata võiksid jääda, — varsti ületoonaeile sõnumiku seletuseks julgesin läkitada. Andke mulle andeks, minu isalik sõber, kui Teid ülemalseisva kritselduse lugemisele sunnin, mul jääb veel niipalju ütelda, et ma ümberkirjutamisega mitte silmapilgukest ajast ei raatsi raisata, mida mulle Teiega jutuajamiseks antud! — Teie ei ole iseenese juurest midagi minu vastu patustamist leidnud? Mina ka mitte! Kus midagi leida ei <u>olnud</u>, seal ei võinud teravam kui prilliklaas avitada! Minu helde, helde Viru laulik! Mis pean Teile nüüd selle lahkuse peale, miska ühtepuhku iseenese juurest viga otsite, kostma? Mõtelge ometigi selle peale, et <u>vanemal</u> ei sünni <u>last</u> kohtumõistjaks nimetada — see alandab teist iseenda ees veel vähemaks, sest et temal selgesti teada, kuida ju lugu looduskorraliselt</i><note place="end" n="6"><p>s.o looduse korra kohaselt.</p></note><i> ümberpöördud peab olema. — — Soo — soo! Või nõnda tänamataks arvati mind, et kõige hea vastu, mis tänini mulle kaudselt ja otse Teilt tulnud, oma Viru laulikut nimetamata ja tundmata süü eest "mälestuseraamatust läksin kustutama"! Kui ma nüüd nõnda selgesti ei teaks, et ta ise seda ka ei <u>või</u> uskuda: ma peaksin õiguse pärast kohuse järgi hakkama</i> "mossitama"<i>! Kas minu isa veel ei teadnud, et mul kordaminemata katsetööd ei maksnud ette võttagi? Et ma seks iseennast oleksin pidanud vihkama hakkama, kui ometigi meid kästakse "ligimest armastada <u>nagu iseennast</u>"? Mis on siis elu ja maailm minu heldele isale teinud, et ta inimesi nii pisut usaldab? Kui ta mind iial pisemalt osalt oma lahkuse väärt arvas olevat, siis ei saa ta kaugemalt minu enda selleaegset südamekipitamist pikema pahandamisega valuks kasvatama. Aga mina ei lähe seda kartma; ma julgeksin peaaegu arvata, et minul ometi veel suuremat usaldust oma Viru lauliku kui temal minu kohta on — ehk tuleb see vahest tema "eestotsalisest hellitamisest", kui mina nüüd "enam tahan, kui vanem jõuab täita"? — Ei, lubage mul iseenda vaigistamiseks Teile kätte ütelda, et dr. Kreutzwaldi "külgesündinud haigus</i> Zweifelsucht<i>", mille vastu minu Viru laulik midagi ei või parata, mind iseenda vastu nii halastamataks ei muuda, et selle pärast poolt sammukest temast kaugustaksin</i><note place="end" n="7"><p>s.o eemalduksin.</p></note><i>, olgu ka hiljuti tähendatud "kindel usaldus" Teie Lyda peale teisel puhul jälle juba paljaks "lootuseks, mida mina ei pidavat kahandama minema", alanenud!</i> Oh minu helde isalik sõber, need ajad loetakse möödaläinuks, kus ma niisugustes kahtluseavaldustes haavamist nägin. Nüüd tähendavad nad mulle rohkem! <i>— Ma tahaksin küll salaja näha, kui kaugelt süda igakord kirjutuselaual kaasas, kui sellevõrralised sõnad paberi peale voolavad —! Ükspuhas! Aga kui mulle kord õnneks veel peaks antama kallist kätt, mille süüks neid üksi julgen mõista, pigistada, kätt, mis mind tead- ja tahtmata </i>"mossitama" mõistis, <i>seda teadku minu armas uskmata Viru laulik: nuhtlemata ei peaks need viis armsat ülekohtust sõrme Teie Lydia huulte alt mitte pääsema! </i></p>
<p><i>Aga nali lahkub mu huultest ja silm lööb niiskeks, kui kirjaridasid meelde tuletan, mis Teie manuskriptiga läkitatud epistli lõpetusel mind lugedes hoopis rõõmu ja tänu pärast ehmatama pannud, et ei julgenud neid eestotsa tõeks minna arvama. Minu kallis, kallis Viru laulik, miska olen siis nii suurt austamist ja heldusenäitust ära teeninud? Mis jõuab Teie noorem ja nõdrem tuttav, keda nii suureks usaldamiseks kõigi teiste ja targemate hulgast välja valite, Teile selle vastu pakkuda? Ühtigi, mis Teie ammugi omaks ei võiks nimetada! Südame tundmus ei ole alles eilsest saadik Teie, austamine on lapsega suureks saanud, läheb inimesega vanemaks, kui ta ka iseenesest enam suuremaks ei jõua kasvada, ja usaldus — Teie näete ilma seletamata, kas tema kindel küllalt on! "Leppige sellega!" — — — Eks mind siis minu Viru lauliku sõna ja õpetus tänase päevani ei ole toitnud ja jootnud? Eks sedasinast sõna ja õpetust endale ennegi ei näinud vaimutoiduseks olevat, kui needsamad sõnad võõras keeles minu kõrva ja silma leidnud? Ma julgen Teile meelde tuletada, mis selle kohta minu teades <u>kõige</u> esimeses sõnumikus Teile pidin avaldanud olema. Ja Teie vabandate ennast mulle "valgust" andnud olevat? Minu isalik sõber! Teie sõprus ei oleks mind iial leidnud, kui Teil enesel minu kasvatamisel mitte head osa tööd ei oleks olnud — kui Teie ise mulle ei oleks enne seda "valguse"-andjaks heitnud! Ei tea, kas minust eluaeg suurt emakeele <u>armastajat</u> oleks kasvanud, kui Teie mind ei oleks õpetanud emakeelt <u>austama</u>! Ei, ei, siin ei peta mind süda mitte! Seda peaksin muuks oskama nimetada kui "valguseks", millel "soojapuuduse" üle kaebamist? Peaksin suuremaks asjaks arvama, kui mina õigust ega tõtt ei lähe salgama? Kust ajast saadik minu Viru laulik siis "valguse"-andmist "sõpruse" vastanikuks peab? Ehk — olen mina tema sellekohalisi sõnu võõriti seletanud? — Võiks olla — minu südametunnistus kõneleb väga sagedasti nagu lapsel, kes jõulupuu ees saia asemel vitsa läheks kartma, kui vanema heldus, teise kaaluvaagna peale raskenduseks pandud, südant ei jõuaks vaigistada. Mis aga iial lapse südames heldema kui isa</i><note place="end" n="8"><p>s.o kõige heldema isa.</p></note><i> kohta võib liikuda, seda leian igal ajal Teie kohta omast põuest ja ei läheks ma hiilgavamatki õnne, või mis seks nimetatakse, Teie rahulolemise vastu mitte poole mõttega[gi] vahetama! </i></p>
<lg type="poem">
<lg type="stanza">
<l>"Sul ei külmand süda jääks!</l>
<l>Isa armastuse taevast</l>
<l>Paistab ta kui palav päike,</l>
<l>Mis mul elu soendab; </l>
<l>Tema puhtais terades </l>
<l>Läigib orus, mäel ja meres</l>
<l>Kaunimasti mull' maailm."<note place="end" n="9"><p>Tsitaat Kr-i "Tuletornist". Tartu, 1871, lk 7.</p></note></l>
</lg>
</lg>
<p><i>Kui minu Viru lauliku silm tõesti sügavamale kui üksi oma Lyda <u>silmi</u> ulatanud, siis ei ole mul enam tarvis nendele sõnadele Teie käest usaldust paluda! </i></p>
<p><i>Tuhat tänu Teile kõigest südamest ootmata ja lootmata rõõmu ja austamise eest, mida mulle Teie manuskripti läkitamine valmistanud!! Ma teadsin ju, et seal luku taga veel mõnda ilu peidus õilmitses! Aga kuida võisite Teie tahta, et ükski inimene, <u>mind</u> hoopis nimetamata, seda ilu pidi riipsutades rikkuma hakkama? Kõne voolamine on nii selge ja puhas, et ma muud ei jõua kahetseda, kui et mulle oli ära keelatud teistele sedasama rõõmu valmistada, mille osaliseks Teie heldus mind tõstnud. Ma ei salga Teile mitte, et mul raskeks läheb end täna juba "Tuletorni" kodanikkudest lahutada: nemad on mulle armsaiks sõpradeks saanud! Aga liig kauaks juba olen Teie kannatust, mis oma lapsi taga saab igatsema, katse alla heitnud.</i> Kohe hakatuses olev etteaste on üks kõige ilusamatest, — kuida õilmitseb ja lõhnab keel sealt meile vastu niisuguses täiuses, nagu seda meie päevil temast veel kogunisti poleks uskuda võinud! Ja see esimese etteaste tegevus on nii täis tõtt ja ühtlasi armsust, mis mind iga kord ikka kütkendasid, kui sagedasti ma ka vihust lennul läbi tõttasin. Ma ei tea Teile tõesti nimetada, kes kõikidest osalistest mulle kõige kallimaks on läinud: lootusrõõmus ja armas Doora oma sealjuures siiski karakterikindla olemisega; tõsine, sagedasti kare, aga südame põhjas siiski pehme tornivaht, kes karmidest vaadetest hoolimata kibedas elukoolis siiski on suutnud alal hoida veel sooja inimlikku tundmust; või see nõdrameelse liigutav kuju omas, ma ütleksin peaaegu äraseletatud lapselikkuses! Need stseenid, kus seesinane ette astub, on sügava mõjuga. Ma ei tea, missuguse originaali järgi Teie selle aine olete ümber töötanud, tean aga, et <u>niisuguseid</u> ümbertöötusi tarvis läheb, kui projekteeritud teatrimängu katseid meie rahvakeeles tõsiselt peaks tahetama ette võtta. Mõningaid <i>Vanemuise</i> liikmeid, kes juba "kultuuri kõrgemale astmele jõudnud", ei saa koguni võõrutada plaanist seltsi majas "teatrimängu katset" teha. Ma ei tea tõepoolest, kas ma selle asja vastu ärkava huvi üle rõõmustama või kurvastama pean! Eesti teater <u>Tartus</u>!! Eks siin ole hädaoht suurem kui mujal, et draama muusa tempel alandatakse mänguturuks lamedustele ja alpustele kui mitte veel hullematele asjadele, mis <u>eesti</u> keeles ettekantult paraku peaksid olema küllalt <u>arusaadavad</u>, <u>liiakski</u> arusaadavad! Mind on palutud seltsi presidendiga<note place="end" n="10"><p>Vanemuise seltsi president oli Jannsen.</p></note> selle plaani kasuks rääkida. Vähem edevuse pärast kui seepärast, et ma oma isa meelt-mõtet ses tükis tunnen, arvan ma, et minu mõjutamisel ses sihis igatahes tagajärge oleks. Aga kas ma seda <u>tohin</u>? "Die ich rief, die Geister werd' ich nun nicht los!"<note place="end" n="11"><p>Tsitaat Goethe ballaadist "Der Zauberlehrling" ("Nõiduse õpilane"), kus üksnes nõiameister ise suudab tema äraolekul õpilase poolt väljakutsutud vaime taltsutada. Tõlkes: Vaimudest, ma keda hüüdsin, lahti nüüd ei saa. Vrd J. W. von Goethe, Nõmmeroosike. Tartu, 2021, lk 205 August Sanga tõlkes: Vaime talitseda / käib mul üle jõu.</p></note> Aga Goethe "meister" ei tuleks mulle siis vist enam mitte appi. Minu alandlikule pärimisele, <u>mis</u> härrad anda tahavad, kuna ma seni ühtki dramaatilist produkti eesti keeles ei tea, kosteti mulle, et selle suve käigul pidavat <u>ümber tõlgitama</u> mõned lustmängud, mida diletandid sügiseks ka kätte õppivat. Minu alandlikule kahtlemisele astuti vastu niisuguse kindlusega, mis mind vaikima pidi sundima; aga ma umbusaldan, — mitte ettevõtjate head tahtmist ja patriootilist tundmust, — küll aga nende loovat jõudu. Seda ei jaksaks ma kanda, kui näeksin meid samasuguse efekti saavat kui Schumanni saali või "Novumi suveteatri" ettekanded.<note place="end" n="12"><p>Nn Schumanni saal asetses Emajõe sadama kõrval tolleaegses Kalda (hilisemas Auriku) tänavas, mis kulges piki Emajõe paremkallast praeguste Rahu silla ja Sõpruse silla vahel. Novumi suveteater töötas Tartu linna piiri taga Riia maantee ääres asetseva Novumi ehk Valge hobuse kõrtsis ja 1858. a peale selle kõrvale ehitatud teatrihoones. 1857.—1868 andis seal suviti etendusi Carl Nielitzi saksa rändtrupp. Teatrihoone lammutati 1878. aastal. Rudolf Põldmäe sõnutsi "Väikelinna publikule vastavalt pakkus saksa teater ülekaalukalt kergeid salongitükke, vodeville, ajaviitekomöödiaid jne., hoopiski harvemini tõelist draamakunsti." — R. Põldmäe, Vanemuise Selts ja teater 1865—1880. Tallinn, 1978, lk 142.</p></note> Aga teisest küljest — kas tohib sellele ärkavale tarvidusele takistades vastu astuda? Mõistliku juhtimise all saaks võib-olla kiiduväärset ära teha — ma ütlen <u>võib-olla</u>, sest härrade hulgas on mõned üsna kenakese, isegi akadeemilise haridusega.<note place="end" n="13"><p>Kes olid need eesti teatri organiseerijad Vanemuise seltsis, kelle hulgas leidus ka "akadeemilise haridusega" mehi, pole üksikasjades teada. Ühes hilisemas kirjutises oma isa kohta märgib Koidula, et initsiatiiv Vanemuise teatrietenduste korraldamiseks on lähtunud Jannsenist (EKM EKLA, f 59, m 3:1). Käesolev kirjavahetus lükkab aga selle väite ümber, kusjuures selgub Koidula enda elav huvi ürituse vastu. Tema mõtteosalisteks olid ilmsesti Vanemuise seltsi kõneõhtute sisustamisest aktiivselt osa võtnud haritlased, kelle hulgast arstiteaduskonna üliõpilane Heinrich Rosenthal (1846—1916) töötas Koidula abilisena 1870.—1872. a viimase lustmängude lavastamisel Vanemuises. Et Kr. avaldas oma seisukohad teatrimängu kavatsuse kohta Gustav Blumbergile (vt kiri 31), on tõenäoline ka viimase kuulumine kõne all olevate härrade hulka.</p></note> Ütelge mulle, minu kallis doktorihärra, mis pean ma tegema! — Mõnikord on see ometi lausa võõriti, kui inimene, nagu mina, ainult tüdruk on!</p>
<p><i>Nagu igakord, kus emakeele tundmine ei ulata, on sõnad praegu jälle võõrastele radadele eksinud. — Teie näete ülemal tähendatud asjaloo seletamisest, et näitusemängude avaldamine, nagu "Tuletorn" etc., vahest mitte liig varane enam ei tohiks olla, et — kui <u>kõik</u> mõtted tohin üles tunnistada — minu kartes, [et] kui meie Viru laulik mitte aegsasti koheteed</i><note place="end" n="14"><p>s.o otse-, õiget teed.</p></note><i> ette ei raja, rattad rabasse võiksid eksida ja see kaunim kirjaluht kihvtiseid taimekesi kasvatama hakata! Või — kas ma peaksin liig kartlik selle poolest olema? Peaaegu ei tahaks ma seda arvata! Ma arvan ometi pisut seda vaimu, mis meie tartlastes õhkumas, tundvat.  </i></p>
<p><i>Ja nüüd, minu helde, armas Viru laulik, jääb mul Teile tuttava traadita telegraafiga sõnumeid saata, otsekohe <u>nõnda</u> saata, kuida tundmus põues liigub, kuida tänu südames käsib kõige Teie minu teise isa kasuks nähtud töö ja vaeva eest!</i><note place="end" n="15"><p>Koidula vihjab siin nimemärgi K. all avaldatud Kr-i artiklile "Zur Ehrenrettung eines Verunglimpften" ("Ühe laimatu au kaitseks") — Dörpt. Ztg. 11.05.1868, nr 109, kus Kr. astus välja pastor Hanseni kallaletungide vastu eesti rahvuslikule liikumisele (vrd kiri 10, viide 23), kaitstes eriti Vanemuise seltsi ja Eesti Postimehe toimetajat Jannsenit. Artikkel on osaliselt tõlgitud väljaandes F. R. Kreutzwald, Maailm ja mõnda. Tallinn, 1953, lk 383—385, väljajäetud osad: M. Salupere, Postipapa. Mitmes peeglis, mitmes rollis. Tallinn, 2006, lk 194—195.</p></note><i> Teie Lydia, uskuge mind, oskab selgesti aru saada, kui kaugele see teiepoolne väljaastumine ulatab ja — lubage mind tunnistada — mina ei tea, kas end Teie lahkuse üle tohin selle kohta rõõmustada! Minu Viru laulik on <u>iseennast</u> ju nõnda ära unustanud, et ühtepuhku selle mõtte käes süda mul värisemas: herilased võiksid nõelamisega oma pesa lõhkumist tasuma tulla! Kuida peaksin ma seda välja kannatama, kui Teie <u>meile</u> tehtud hea eest nende käest nõelata saaksite?! Oh, ma tunnen seda laiaruumilikku südant, kes hakkide kisendamisest ei kuula! Aga neile, kelle südamed Teid kallistavad, ja liiati <u>minul</u> ei saa iial ükspuhas olema, kas Teid, <u>Teid</u> arvatakse nokkida tohtivat või ei!</i> Traditsiooniliste sõgeduste eimiskiks panemise pärast olete Teie mulle kahekordselt kallis, ja siiski, mul on hirm nende väljakutsutud traditsioonide ees <u>Teie pärast</u>, minu helde isalik sõber. —</p>
<p><i>Mina ei tea, kuida teised nii vaiksesti ja korra mööda ühest päevast teise oskavad elada: mulle venivad tunnid päeviks ja päevad nädalaiks — kõnet on igaühel neist küllalt, aga mulle näitab, kui ei oskaks ükski kui mina nende sõnu seletada! See võib küll õige hoopleja mõte olla!? Õues on kevade käes, kevade! Taevas sinab, lootus läigib nurme ja metsa haljastest ehetest mulle vastu, laulud on üles ärganud ja nagu laste silmad vaatavad peenarde ja teede äärilt esimesed lillekesed arglikult minu otsa — kui ilus, kui ilus on Looja maailm! Aga kõige noore elu ja õnne hõiskamisest käib vahetevahel ometi nagu salajane üksik ohkamisehääl läbi, kõik teda vist küll ei kuule.</i> On olemas üks tõsine jumalanna tumedate, väga nõudlikkude silmadega, mis siiski nii rõõmsameelselt vaadata võivad — <u>"kohustus"</u>! Needsinatsed silmad — nad vaatavad mõnda aega väga tõsiselt mulle otsa. Minu <i>Viru laulik</i>, kuida ma küll elan üle aja meie, ah, ainult soovitud, vaevalt täidemineva jällenägemiseni? —</p>
<p><i>Ja kui ma mõtlen, et ma kõige minu kasuks tehtud iseenda piinamise eest Teid siin olles suusõnaga koguni unustasin tänada —! Teised tegid tagajärele pea mul hoopis kirjuks: "Küllap sa nüüd sündsas mälestuses Võrus seisad! Kas seda on nähtud? Ei osanud tänadagi! —" Neil oli õigus, aga — — kas minu Viru laulik võtab pool osa süüd oma kanda? Ma tean kõik selgesti ära, mis selle vastu ütelda võib, aga ma tunnistan oma armsale Viru laulikule siiski südame pealt kartuse maha: kui kõik uuesti teha ja näha oleks — ei usu, et ma täheväärt targemalt oskaksin lugu toimetada! Sellepärast ei saa Teie oma Lydiat halvemaks pidama, kui ta on, süda on mul igal ajal tänu ja mälestust täis, kui suu ja sulg ka mõnikord unustavad: see on — jah, naeratage aga! Teie enda süü. </i></p>
<p><i>Lubage, et Teile koguni salaja kõrva sisse nimetan, mis mulle siin paigas korraga meelde tuleb: võib olla, et Teie mullune sõna "harilikult nimetatud õnnetusest, mis juhtumise korral õnneks võiks tõusta", täna ümberpöördud viisil tõeks on läinud! Minu Viru laulik näeb, et tema Leeviti raamatust loetud peatükk "peremees pea ninatarkusest"</i><note place="end" n="16"><p>Koidula viitab siin Kr-i 14. aprilli kirjale (19), et "isand pea" (mõistus) olevat oma nina Koidula südameotsuste vahele toppinud. <i>Leviitide raamatut lugema</i> või <i>leviite lugema</i> tähendab kellelegi karmi tõtt ütlema, kedagi noomima; tuletatud omal ajal vaimulikes asutustes kehtinud tavast, kus eestseisja luges hommikuti piiblist ette Leviticuses, s.o 3. Moosese raamatus leiduvaid juutide vanu kombekäske ja riitusereegleid, millega liitusid manitsused ja noomimised.</p></note><i> liig hästi tähele pandud, nii hästi, et — et ma andeks pean paluma, kui seda pisut vähem ei ole teinud! Kuida ma neid kahte teravat silma kardaksin, kui nad mulle mitte ise nii armsad ei oleks! Kui minu Viru laulik oma Lydiat kõige tarviliku töö ja tähtja toimetamise pärast mitte puhtaks ei ole ära unustanud, kui temal aega jääb vahetevahel veel neid lennul kadunud silmapilkusid meelde tuletada, millal teda tõesti — kas <u>oli</u> siis tõsi? — enda kõrval nägin istuvat: mõõtke selle kaalu järgi minu südame tundmust, mis mitte heldusest ega lahkusest ette ei ole tähendatud, vaid koguni teistest vägedest! Vaadake, austatud härra, juba sellepärast tohiksite mulle tahtmata vastusega viivitamist andeks anda: kui käehaigus mul ei oleks keelanud soovitud tunnil vastamast — ma kardan, "peremees peast" ei oleks nõndagi palju enam vastuses leida olnud kui nüüd, ja jumal teab, seda on vähegi küllalt! <u>Väikestel</u> lastel, jah, neil on hea põli käes: ükski ei pane imeks, kui minu pisuke õde</i><note place="end" n="17"><p>Vt viide 4.</p></note><i> mul ühtepuhku suus ja kaelas kinni, kuid et tema ka, nagu mõni teinegi, tihti ajaraiskajaks on; aga ega temal "peremees pead" veel tarvis ei ole! Jah: "<u>Sinu</u> õnne nuttes hüüan, lapsepõli endine!"</i><note place="end" n="18"><p>Vrd Koidula luuletus "Mälestus". — L. Koidula, Luuletused. Tallinn 1969, lk 272.</p></note></p>
<p><i>Ma oleksin ette ära pidanud teadma, et mul ei maksnud ette võtta, mis ma ei jõudnud täita: minu Viru laulik peab minuga täna, nagu alati, kannatama, kes [kui] mina temast kergelt ei raatsi lahkuda, kui õnnejuhtumisel temaga kokku saan. Võtke südamlikku tänu minu küsimiste vastamise eest ja ärge pange pahaks, kui ma nendega veel otsas ei ole! Täna aga ei julgeks ma Teid kauemini piinata, kui lubate, tulen teine kord. </i>—</p>
<p><i>Lõpetuseks pean ma veel kord "Tuletornist" sõnakest nimetama: armas Viru laulik, kas tohin Teile meelde tuletada, et kui töö ka alati Teie kätte talitada jääb, kui parandamine sagedasti vahest suuremale selgusele avitab, ometi kõige kuulsamad kandlelööjad liig palju parandades mõnikord ise enda loodustele kahju teinud. Oh kui hea meelega ma Teie kõrval istudes mitme selle kohta puutuva küsimise üle Teiega kõneleksin! See on võimata — ma näen juba eemalt</i> "kohustust" <i>kulmu kortsutavat! Teie heldust aga, selle peale usaldage, minu kallis isalik sõber, ei ole Teie mitte vette visanud, ega "lootuse (!?) hurtsikut tuule põhja peale rajanud"! Kui mina mitte igakord ei <u>või</u>, kuida tahaksin, süda jääb igal tunnil, ei, igal <u>silmapilgul</u> muutmata tänus ja austuses Teie vastu tuksuma. Et <u>lugu nõnda</u>, see on ju mulle endale ülemaks õnneks, — mina <u>ei jõua</u> teisiti olla ega teha! </i></p>
<p><i>Ja nüüd jääge terveks, minu helde isalik sõber! Vanaisa hoidku kaitsedes oma armukätt Teie tervise üle, — tuletage meelde, et meie kõik valu tunneme, kui Teie liiga näete! Minu vanemate ja omaste poolt läkitan Teile tänu ja südamlikke tervisi, ise aga jään ma moondamata armastuses [kui] oma Viru lauliku </i></p>
<p><i>austaja alandlik </i></p>
<p><i>Lydia.</i></p>
<p><i>P. S.</i></p>
<p><i>Kannatage seekord segase käekirjaga — ei võinud paremini! </i></p>
</body>