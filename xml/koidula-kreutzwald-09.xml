<?xml version="1.0" encoding="UTF-8"?>
<body>
<h2 author="KOIDULA" number="9">9. KOIDULA KREUTZWALDILE.</h2>
<source>EKM EKLA, f 63, m 1:2, l. 5</source>
<p><i>Tartus, 23. näärikuul 1868.</i></p>
<p><i>Austatud härra!</i></p>
<p><i>Kui ma ennast enne juba Teie võlgniku teadsin olevat, täna ei tea ma, süü ja tänu südames, õieti mitte, mäherdust nägu Teile tohin näitama tulla. Miks ei ole Teie mind mitte kangemalt sõidelnud? Siis oleks mul nüüd, nagu nuheldud lapsel, süda vagusam sees. Teie kahe viimase sõnumiku rikkad anded on kõik mu suud-silmad häbi täis puistanud. Kohtumõistja rinnus kaebas ennegi juba: "Ja kui ka! kes kibedat ei kannata, see magusat ei maitse:</i> denn an den Dornen merkst du, dass du die Rose hast."<note place="end" n="1"><p>Ebatäpne tsitaat saksa kirjaniku ja orientalisti Friedrich Rückerti (1788—1866) luuletusest "Wenn es dir übel geht" ("Kui oled haige"). Tõlkes: Sest okastest sa märkad, et sul roos on.</p></note> <i>Aga kahetsemine ja aru peas tulid jälle longates tagantjärele. Austatud härra, ma palun Teid kõike ära unustada, mis ehk minu viimases kirjalehes Teile vastumeelt juhtus olema, uskuda, et vainul küll mitte üleskasvanud, aga linna poleerimiseveest osalt veel kuivaks jäänud "eesti neiu" iga vähemat kui <u>Teie</u> nimega ühtelangenud sõna südame põhjast oli noppinud, et ta õnnekorralist juhtumist, mis sulega kinnitatud sõna teoga lubaks tõeks tunnistada, hõiskamisega teretama saaks! Võib olla, et ma peenikese rahva seaduse vastu: "ära kiida kedagi suu sisse" — sellega eksisin. Aga kus süda voolaste</i><note place="end" n="2"><p>s.o tulvavalt, ägedasti.</p></note> <i>käib, seal ajab suu üle — Ma näen dr. Kreutzwaldi</i> "Zweifelsucht"<i> jälle huultel liikuvat..... Juba ma olen vait! — </i></p>
<p><i>Südamest tänan ma Teid, aulik härra, kõige "Em[ajõe] ööbiku" kallal nähtud vaeva, nimelt aga Teie kirja lõpusõnade eest, kus nii palju usku minu südame ja pea kohta avaldate, mind mitte "värvitud kõne" kummardajaks ei arva: see oli kosutav sõna. Kes, nagu uppuja kaljust, tõeigatsuses teise südametunnistusest kinni hakkab, seda ei paita siidikinda silitamine mitte vagusaks. "Lilleke" ei ole ka mitte "õrn"</i> <u>Sensitive</u><note place="end" n="3"><p>sensitiiv (sks k), s.o tundlik taim (nt mimoos), mis puudutamisel lehed kokku tõmbab.</p></note>, <i>et "väriseva käe" igatsetud kinnihakkamise eest, mis tulusal viisil aru ja mõtteid peas õigemale paigale püüab raputada, lehed ära peidaks. Rõõmsa lapsepõlve mälestus idaneb veel liig kindlasti südames, mil tuul ja päike ja kaste oma voliga teed Taevataadi murule leidsid... Nüüd on taimeke kõrgeks potililleks pikenenud, kes siiski, osakest sinist taevast aknalaualt silmates, õnnelikku endist põlve kahetsedes taga nutab. Kas ta siis ei peaks tänama, kui kodune tuuleõhk teda tuleb teretama? Kui mind midagi enam Teie poole võis ligistada, kui möödaläinud aeg tegi, siis oli Teie viimase epistli tõetunnistusele see töö lõpetada jäetud. Aga, austatud härra, kas Teie mind mitte liig julgeks ei saa pidama, kui tunnistan: esimene pihutäis on himu enama peale kasvatanud! Et ma omast armsast emakeelest peaaegu <u>midagi</u> veel ei mõista: imeks pannes hakkan ma sest nüüd alles õieti aru saama. Teine asi on oma loodusi nõnda, kuida nad <u>on</u>, ja teine jälle, neid nõnda lugeda, kuida nad <u>peaksid</u> olema. Ometi, kes nii varsti kui tohtrihärra igale haavale parajat rohtu saaks leidma!? "Sõlgrind Eeva tütar", kes juba siis, kui täiskasvanud inimese aru alles kätkis magas, Teie sõnarikkust ja keelevalamise osavust imeks pani, julgeb vaevalt jalg-jalalt mõnda sammukest seda teed astuda, mida tõtates Teie maailma silmi oma peale võitsite! — — Lubage siin paigus veel kord "tanupead taplemaie" tulla, kel — ei tea, kas ka "meistriks tõusmist" ja mõnda teist sõna meelde tuletades üsna õigusega? — kõige tõsisemad rahumõtted südames idanevad! — — <u>Ühe</u> südame arvate endid <u>mõistnud</u> olevat — <u>ühe ainsa</u>! Ja mind nõtra valisite kõigi <u>nende</u> hulgast seks välja, kelle peale sellega raske vastamine</i><note place="end" n="4"><p>s.o vastutus.</p></note> <i>langeb? Kas see meie Viru laulik on, kes nii pisut usku oma rahva kohta tunnistab? Oh, mis see <u>üks</u> süda oma nõtrusega Teile võiks tähendada, kui mitte teisi palju kõrgemaid, palju suuremaid vaimusid Teid nõnda ei austaks, <u>nõnda</u> ei mõistaks, kuida pärida tohite!? Kõrgel vaimul saab üksi kõrgest vaimust küll! Veel elab neid — tänu jumalale! et seda oma silma ja kõrva tunnistuseks tohin nimetada, — kes meie Viru laulikut rõõmu ja tänuga <u>oma</u> rahva pojaks tähendavad, ja nende hulk kasvab, kasvab päev-päevalt suuremaks! Kas ma Teile sellega teadmata asja peaksin kõnelema? Aga mitte õpetatud rahvas ei puista üksi tänuõisi Teie jalge ette maha. Kahe päeva eest tuli mulle Peterburist kiri, kust ühest kohast lugeda võisin: "Seletage mulle ometi, armas L[ydia], kust see tuleb, et "Eesti Koit" nõnda pilve taha jääb?</i><note place="end" n="5"><p>Kõne on Kr-i poolt 1867. a algatatud eesti ajakirja Eesti Koit väljaandmise kavatsusest, mis jäi tsensuuri takistuste tõttu teostamata; vt lähemalt Kirjavahetus III, lk 404—406 ja IV, reg. järgi.</p></note> <i>Kas dr. Kreutzwald oma lapsi ära on unustanud? Või usub ta neid nii vähe, et ei arva oma andeid õigesti vastu võetud saavat? Rumalaid on iga rahva hulgas, aga koit alles kõneleb päevatõusust. Mina korjan juba mõnda aega tellijaid, aga Viru armas laulik on vaikseks jäänud." — Need on liht eesti naise sõnad, kes teenides kümne sõrme varal pead toidab, kes "poleerimiseveest" tilka ei ole näinud ega Teid muidu ei tunne, kui Teie kirjadest ja lauludest!</i><note place="end" n="6"><p>See "liht eesti naine" oli Sohvia L. Janson (Jaansohn, Jannsen; 1837—?), majateenija Peterburis (pärit Haapsalust), hiljem ka Aleksandrikooli Peterburi abikomitee Edasi aktiivne liige. Tsiteeritud kiri pole säilinud, samuti nagu Koidula kirjad Jansonile, vt lähemalt Kreutzwaldi ja Koidula kirjavahetus I. Tartu, 1910, lk 484—485.</p></note> <i>Uskuge, austatud härra, uskuge ometi Teie enda sõnu:</i></p>
<lg type="poem">
<lg type="stanza">
<l>"... Pidin laulu looma, </l>
<l>Kust hüüdis eest heal, </l>
<l>Mis <u>mõnda</u> südant võitnud</l>
<l>Ja <u>mitmel</u> keele peal —"<note place="end" n="7"><p>Vrd Viru lauliku laulud. Tartus, 1865, lk 89 ja F. R. Kreutzwald, Laulud. Tallinn, 1953, lk 165.</p></note></l>
</lg>
</lg>
<p><i>sõnu, mis üsna üksi iga südant juba võidavad oma ilu ja tõega!! </i></p>
<p><i>Minul oleks veel nii palju küsimist ja paber kipub juba käest otsa lõppema ja — Teie kannatus vist ka. Kes palju küsib, peab ju targemaks saama, seepärast ei ole hr. Hurt</i><note place="end" n="8"><p> Jakob Hurt (1839—1907), pastor, eesti rahvusliku liikumise juht, eesti rahvaluule suurkoguja ja publitseerija. Oli 1868. a Kuressaare gümnaasiumi õpetaja. Vrd ka Kirjavahetus III, lk 259—260, samuti IV, reg. järgi.</p></note> <i>seni, kui veel Tartus viibis, minu küsimiste eest palju mahti saanud. Nüüd ei ole mul enam teisi talutajaid emakeele tundmise õigel teel kui lugemine ja vahest jutuajamine eestlastega, kes minu isa kojas käivad — viimane põhi ei ole muidugi igakord kindel. Dr. Wiedemann, olgu terve! kes neil päevil oma haige poja pärast Tartus viibib, ütleb oma sõnaraamatu pea valmis saamas olevat.</i><note place="end" n="9"><p> Ferdinand Johann Wiedemann (1805—1887), keeleteadlane, eesti ja teiste soome-ugri keelte uurija. Tema eesti-saksa sõnaraamat "Ehstnisch-deutsches Wörterbuch" ilmus 1869. a Peterburis. Tema poeg Paul Wiedemann (1846—1868) suri üliõpilasena Tartus. Wiedemanni kohta vt ka Kirjavahetus II—IV, reg. järgi.</p></note> <i>Kas teate, aulik härra, mida ma siis kõigepealt selle abiga põhjani läbi hakkan uurima? "Eesti rahva ennemuistsed jutud" näitavad mulle mõnda sõna, millest oma teotuseks pean tunnistama, et tema õiget põhja ei tunne! Paraku on minu keeletundmine liig <u>ühepaigaline</u></i><note place="end" n="10"><p>s.o ühekülgne.</p></note> <i>, ka hukkamõistetud "tend", olgu küll Saaremaa laps, [on] Pärnus nii suureks sõbraks saanud, et "teda" seal palju ei kuuldagi. Neil aegadel, mil "E[majõe] ö[öbik]" trükimajast meile ja jälle tagasi tarkusereisil käis, ei julgenud ma ju kedagi võõrast asjatundjat tema puhastamiseks appi kutsuda; lootus meelitas mind selle mõttega, et minu nime "E[majõe] ö[öbi]ku" lugejale iial meelde ei pidanud tulema... Oh minu ilus unenägu! </i></p>
<p><i><u>Üks</u> mure vaevab mind juba mõnda aega, mida ma veel nimetamata ei tohi jätta: kas mina oma soovimiste ja vaevamistega Teie kasinat rahu- ja puhkamiseaega ka mitte liiaks ei lühenda? Ärge arvake rääkimise-viisi mind sellele küsimisele kihutavat! Mõni sõna Teie tänudises</i><note place="end" n="11"><p>s.o tänavuses.</p></note> <i>esimeses epistlis on minu südamesse Teie kalli tervise pärast hirmu istutanud!</i> Oh, minu härra, Teie ei tohi minule tehtava lõbu pärast unustada seda enesele armu- ja puhkuseandmist, mis Teile aina enam kohuseks ja tarviduseks saagu! Ma tahan parem harvemini sellesinatse kirjavahetuse rõõmu maitsta, kui teada, et olete selle jaoks ohverdanud <u>üheainsagi</u> oma hõlbu-veerandtundidest! Helde jumal hoidku Teid meile ihu ja vaimu poolest terve!!</p>
<p><i>Teile rahu ja tervist soovides nimetan ma ennast tänades</i></p>
<p><i>Teie</i></p>
<p><i>alandlik</i></p>
<p><i>Lydia Jannsen. </i></p>
</body>