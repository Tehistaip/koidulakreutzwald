<?xml version="1.0" encoding="UTF-8"?>
<body>
<h2 author="KREUTZWALD" number="7">7. KREUTZWALD KOIDULALE.</h2>
<source>EKM EKLA, f 59, m 1:6, l. 3</source>
<p>[7. jaanuaril 1868.]</p>
<p><i>Austatud preili!</i></p>
<p><i>Teie lahket noore aasta teretamist tänades kostes ei ole mul kiiremat toimetamist kui Teile alandlikult tunnistada, kuida Teie sõlmimata kirjas</i><note place="end" n="1"><p>s.o sidumata kõnes, proosas.</p></note> <i> minu üle <u>meistriks</u> olete tõusnud! Niisugust voolavat "proosat" ei ole tänapäevani veel kuskilt poolt minu silma ette tulnud, nõnda et koolipoisikese kartuses oma lonkavat sulesünnitust Teile vastuseks usaldan läkitada, aga</i> "Der Biene muss!"<note place="end" n="2"><p>Saksa kõnekäänd, tõlkes: "Mesilane peab!" See lähtub Wilhelm Camphauseni Tsaari-Venemaal toimuvat rõhumist pilavast karikatuurist 1850. a ajakirjas Düsseldorfer Monathefte, kus venelane väidab, et Venemaal on mesilased sama suured kui kassid, ning kui sakslane pärib, kuidas nad siis (normaalsuuruses) mesitarudesse saavad, vastab ta: "Mesilane peab."</p></note> <i>kes selle vastu võib parata? — Juhtumise järjel võib mõnel korral sest õnne tulla, mis harilikult õnnetuseks nimetatakse. Nõnda pidin ma uueaasta õhtul, kui Teie Valga kaudu reisinud epistel mulle näppude vahele veeres, õnneks kiitma, et aastate tosinad niipalju jääd ja põrmu südame ümber olid kogunud, kust kevadise päikese terad enam läbi ei jõua tungida, sest muidu — — — — oleks tuli lahti võinud pääseda ja kahju sünnitada! Andku Vanaisa, et üks kümnendik Teie sõnadest südame-aetus võiks olla, ei mitte paljas suu ja sule tunnistus, siis tohiksin ükskord viimsel õhtul oma käed rinnale panna ses mõttes: "üks süda on sind mõistnud!"</i></p>
<p><i>Kui Teie hiljem, kas mõne päeva või nädala pärast viimatitõotatud vastuse saate, siis pean juba täna ette paluma mitte pahaks panna, kui kõik nõnda siledalt ei ole läinud, kuida ma sooviksin või kuida Teie võisite loota. Kellelegi enam anda või teisiti rääkida, kuida sisemine tundmus mind sunnib, ei ole mul iial võimalik, sest et iga valtsrahaga võlatasumine mul meelt vastu käib, ehk mul küll seadus tundmata ei ole, kuida peenema rahva keskel palju midagi kõrgemas hinnas ei seisa kui treitud ja poleeritud sõnad, mis üks teisele lahke näoga tõe asemel annab, seni kui ta ise mõtleb: "Ehk ta alp arvab minu sõnad tõeks!" — </i></p>
<p><i>Nüüd tahan joostes Teie 12. jõulukuul kirjutatud sõnumikust läbi minna ja mõned sõnad sinna ja tänna lisada, et hiljem eksitust ei võiks tõusta. Esiteks palun Teid, austatud preili, Teie kaks kord lubatud "käele suuandmist" tegemata jätta, kui meie õnne järjel kokku peaksime juhtuma, muidu saaksite mind ukselävelt tagasi kihutama, — ja see oleks juba sellepärast kahju, kui mul tutvustamisel suuremat soovimist ei ole, kui et mul võimalik näitaks "Teie palavaid palgeid ja kibedat silmavett" jahutada, kui pikalt ühe nõdra inimese vägi seda jõuab teha. Ja nüüd, austatud preili, parem käpp südame peale, ütelge: "Ma annan andeks, kui mind tundmata ja teadmata olete kurvastanud." Kui Teie nimetatud ohvrit ilmraskeks ei arva, küllap saate siis nägema, kuida Teie minu arvatud süü läbi pilvistatud taevas korraga selgeks sinipeegliks saab minema. — "Tõsised" — jah, seda tohite Teie uskuda — olid minu sõnad esimeses epistlis; mis nende sees Teile "kibe" maitses, kirjutage selle rehnungi peale, et maailmas palju tõtt ei leita, mille küljes kibedust ei oleks. Tõsidus on üks roog, mis väga harva mäerõika-</i><note place="end" n="3"><p>s.o mädarõika.</p></note> <i> ja sinepisoustita lauale tuuakse. — Siiasaadik ei olnud veel keegi minu ukse taga koputanud, kellele sisseastumine ära keelati; kuis võisite Teie uskuda, et Teie õrnal sõrmel koputamine vastu hüüdmata võis jääda. Oleksite Teie minu mineva-aastase vastuse kätte saanud, mille kadumist ma mitme asja pärast kahetsen, siis poleks Teil niisugust kartust olnud. Mis Teie "õhkumas süte väsimata lõkkele kihutajatest" räägite, tohin selle poolest ennast arulapseks kiita, et niisugused tuuled mul ühest kõrvast sisse, teisest välja lähevad, ilma et pead ja südant jõuaksid eksitada. "Kirjutamiseviisist" rääkimine saaks mul enam aega kulutama, kui mul on, ja pealegi, kus lugu kui siin, et vähemat pisutki ühendamise lootust ei kasva ega või idanema minna, seal näitab mõnusam asja aja kaissu puhkama panna. — Ma tean lapsepõlve mälestustest, kui kaua meie noore inimese ajal veel kodukäijaid kardame, nõnda et südapäeva ajal tuksumata südamega kuhugi pimedasse nurka ei usalda astuda, kartes, et sealt koll meile kaela võiks langeda. Tänu jumalale, mind ei vaeva säherdune kartus enam! — Mineva-aastases, selgemalt: ülemineva-aastases kadunud kirjas olin ma oma lugu pikemalt rääkinud, kuida paari aasta eest Laakmannile mitmelt poolt ähvardamise-kirju saadeti, kus sees külad, vallad ja kihelkonnad teda kahju eest püüdsid hoida, üteldes: Meie poolt ei luba mitte üksainus inimene "Kasulist kalendrit"</i><note place="end" n="4"><p>Heinrich Laakmanni kirjastatud ja Kr-i toimetatud "Ma-rahwa", hiljem "Eesti rahwa kasuline kalender" 1845—1874.</p></note> <i>enam osta, kui seal vana kirjutamise-viis ei seisa. Mina ei lasknud ennast selle läbi mitte eksitada, vaid astusin vana rada mööda edasi. Mis sündis? Lugejate kahanemist ei nähtud kuskilt poolt, seda rohkem kasvas neid teisel aastal juurde, nõnda et need, kes esiteks leemevaagnasse olid sülitanud, pärast ometigi kõik üheskoos ära sõid. — Niikaua kui eesti rahvale kalendrit trükitakse, ei ole veel ühelgi kalendril meie maal nii laialist väljalahutust</i><note place="end" n="5"><p>s.o levikut.</p></note><i> olnud kui "Kasulisel".</i><note place="end" n="6"><p>"Kasulist kalendrit" trükiti 1866. a jaoks 7800 eks., 1867. a jaoks 9000 eks. ja 1868. a jaoks 10000 eks.</p></note><i> Seda ei ütle ma mitte kiitlemise pärast, vaid tõe tunnistamiseks, et <u>kirjutamise-viis</u> lugejate hulka ei või kahandada, kui lugemisel midagi tuuma-arulist</i><note place="end" n="7"><p>s.o tuumakat.</p></note><i>sees on. — Visakem kolm pihutäit mulda maetud kirjutamise-viisi tüli peale puistata ja ristis kätega ütelda: "Maga rahul!" — Meie ei taha sind enam hauast üles äratada! — — </i></p>
<p><i>Teie eksite, austatud preili, kui mind osavate liugulaste sekka arvate, see kunst jäi mul poisikesepõlves alles õppimata, ja</i></p>
<lg type="poem">
<lg type="stanza">
<l>"Mis ei õppind Hansuke, seda Hans ei oska,</l>
<l>Miska harjund Hansuke, seda Hans ei jäta."</l><note place="end" n="8"><p>Vrd saksa vanasõnaga "Was Hänchen nicht lernt, lernt Hans nimmermehr" – 'Mida ei õpi Hansuke, seda ei õpi Hans enam kunagi'. Sõnastus pärinevat Martin Lutherilt, kes olevat öelnud seda oma õpilastele kujul "Was Hänsel nicht lernet, das lernet Hans auch nicht".</p></note>
</lg>
</lg>
<p><i>Mis mul muidu pikemalt veel südame peal, pean aja kasinuse pärast teiseks korraks jätma. Ma olen kõigi pühade ajal haiguse vimmas olnud, et vaevaga kõige kibedamad toimetused võisin talitada ja rahulikud tunnid enamist sängis puhkasin, sest vanus võtab iga päev meie üle suuremat võimu, misläbi igatsemine rahusängi puhkama saada päev-päevalt suuremaks kasvab. Tuleval korral, kui jumal jõudu ja tervist kingib, peab Teie "Emajõe ööbikust" pikem jutt tulema, aga kahetsedes pean ütlema, et seda võõral keelel saan tegema, sest et mul kogunist võimalik ei ole oma mõtteid emakeelel nõnda välja ütelda, kuida ma soovin.</i></p>
<p><i>Õnnelikku elu ja kallist südamerahu Teile uuel aastal soovides, jään ma lootes, — et jumal meid ükskord kokku võiks juhatada.</i></p>
<p><i>Teie</i></p>
<p><i>austaja ja alandlik</i></p>
<p><i>Kreutzwald.</i></p>
<p><i>Võrul, 7. jaanuaril 1868.</i></p>
</body>