<?xml version="1.0" encoding="UTF-8"?>
<body>
<h2 author="KOIDULA" number="83">83. KOIDULA KREUTZWALDILE.</h2>
<source>EKM EKLA, f 63, m 1:2, l. 43</source>
<p><i>Tartus, 4. juunil [18]71, lõuna! </i></p>
<p><i>Taadikene, minu armas austatud kasuisa! </i></p>
<p><i>Muidugi olen ma suur süüdlane, nii suur, et võiksite mu hoopis ära kustutada oma mälestusest! Aga ma olen ikka kuulnud, et <u>pahad</u> lapsed peavad kõige rohkem vanemate muremõtte all seisma ja ma armastan nii väga Teie mõtete sekka jääda, taadikene, õige väga ma seda armastan!</i> Kõige armsam papa, pärast minu paranemist oli meil kodu säärane segadus, et ma koduse töö ja tegemise pärast kõik väljaspoolsed asjad pidin sootumaks unarule jätma! Pealegi elasin ma üle sisemiselt raske aja ja kui sellest olin üle saanud, siis tuli minu õele nurjatu mõte ennast ära kihlata<note place="end" n="1"><p>Kõne on Eugenie Jannseni kihlumisest Heinrich Rosenthaliga.</p></note> — mõtelge ometi, papa, <u>ennast ära kihlata</u> — <i>ja siis see <u>Mulgilugu</u></i><note place="end" n="2"><p>Koidula "Säärase mulgi" lavastamine Vanemuises.</p></note><i> ja see Riia teesõit, mis sellel nädalal ette võetakse,</i><note place="end" n="3"><p> Koidula külastas koos Jannseni, oma venna Harry ja tulevase abikaasa Eduard Michelsoniga Riias teist Balti põllumajanduse näitust, mis avati 15. juunil 1871. Tartust sõideti 11. juunil laevaga Pihkva ja sealt raudteel edasi Riiga. Riiast sõitsid Jannsenid laevaga Tallinna kaudu Helsingisse, kuhu jõuti 24. juunil; 4. juulil lahkusid nad Soomest ja jõudsid Peterburi kaudu Tartusse tagasi. Vt Lydia Koidula 1843—1886. Tartu, 1994, lk 172—185 ja S. Zetterberg, Rändajad Soome sillal. Tallinn, 2017, lk 261—285.</p></note><i> ja — oh mu vaene pea on üsna segane otsas! — Eile õhtul läks "Säärane mulk" esimest korda rahva silma ette, — tänu Taarale, teiste kaunis heaks meeleks, — täna õhtul tuleb teine käik temale kätte. <u>Minu</u> hirm on igakord palju suurem kui kõigil muil: aga ma olen Taarale tõotanud teda ega eestlasi ei iial enam niisuguse nõuga vaevata, kui ta mind sellekorra veel päästab! Vist tal oli rõõm minu tõotusest, sellepärast ta aitas! — Taadikene, aga nüüd olge ka hea ja armas ja andke mulle kõik andeks, mis ma Teie vastu selle piina all patustanud — jah? Pai kulla taat!</i></p>
<p>Teie olete minu ülitore kuldne papa — sel silmapilgul nimelt iseäranis <i>"Tuletorni"</i> pärast — <i>olge tuhandeks terve! Jah, kui me seda korra võiksime käsile võtta! Aga — ei lähe! On paraku <u>meie</u> nõdra jõu kohta liig uhke ja suur! Aastat 6 või 10 veel, siis ehk leiab diletantide seast jõudu, mis selle töö ees ei nõrku, seda ütlevad kõik ühest suust! Üht tähtsat sõna tema üle kuulsin ma täna ühe päris talupoja suust, kes, ka mulk ("need on ju need kõige tulisemad"), minu kõnel käis ja kellega "Tuletornist" rääkisin. "Seal ei ole mitte sõna sees," ütles see <u>õpetamata</u> mees, "mis mitte iseenese mõtteid laiemale ja sügavamale ei ajaks minema ja Teid tema põhja alt sügavalt ei sunniks välja uurima." — Taadikene, olge rahul nende sõnadega!</i></p>
<p>Südamepapakene, jutustage mulle varsti ometi midagi meie <i>Viru laulikust</i>! Ah, mul oli Teid nii väga tarvis viimasel ajal, kui tihti oleksin ma ostnud mõne sõbralikult helde sõna kõige eest, mida mul pakkuda, — aga ma ei leidnud asja niikaugele viimiseks rahu ja — julgust ka mitte! Ma tunnen papa sarkastilist naeratamist tütarlapse-unistuste üle ja kõige maailma hinna eest ei tahaks ma seks põhjust anda. Aga üht teatud külge minu mõtlemises ja tundmises ei tunne ka naljalt keegi nii hästi kui seesama eemalepeletavalt irooniline papa — küllalt sellest!</p>
<p>Teie tulete septembris siia — kindlasti, armas taadikene? Ah mis kasu on sest <u>minul</u>? Võib-olla näen Teid üürikeseks, nagu hiljuti,<note place="end" n="4"><p>Vihje nähtavasti Kr-i külaskäigule Tartusse 1870. a septembris (vrd kirjad 74 ja 75).</p></note> minutiks või kaheks, et mulle hästi selgeks saaks, et seega mulle <i>"viiluke armuleiba"</i> murtakse ja pärast seda kurdan ma aina enam selle järele. Teie ei oleks seda mulle hoopiski pidanud ütlema, mina — ei, ei, see on siiski hea, et ma seda tean! Ma <u>köidan</u> Teid siis <u>kinni</u>, et Te kohe jälle minema ei <u>pääseks</u>, ja köie selleks punun ma vahepeal hästi kõva ja tugeva — <i>küll Te näete!</i> Kõik, kes minule armsad on ja kellele mina armas olen, on nii kaugel ära, ja "die man nicht mag, die sieht man alle Tag'"<note place="end" n="5"><p>Need, keda ei salli, on alati silma ees (sks k).</p></note> — seesinane eksistents on nii tusane ja tume. Või olen mina nii suurte nõudmistega ja tahan rohkem kui kõik teised? — Sootumaks mitte. Midagi tohib ometi iga inimene ka iseenesele nõuda — mis on siis <u>minu</u> päralt? Minu silmapisarad ja minu laulud, ja õieti on mõlemad identsed, ma laulan, kui ma nutan, ainult keegi ei pea neid pisaraid seal loomulikkudeks. Eile sain Teie protežeelt, Tarvastu mehelt Reinvaldilt, Wühneri kaudu pikema meelitava sõnumiku, kus ma veel kõige enam rahule jäin selle lausega: minu väeteid laulusid võivat, ilma et igav hakkaks, kaks korda lugeda.<note place="end" n="6"><p>Ado Reinvaldi kiri Koidulale 1. juunist 1871, kus ta palus Koidula hinnangut kirjaga koos saadetud luuletuste kohta. Koidula luuletuste puhul ütles ta sealsamas: "Teie laulud sellevastu on imelikku iludust täis ja esimesed, mis mitte korra ülelugemisega vanaks ei lähe." EKM EKLA, f 59, m 1:7.</p></note> Siis vahest on ometi veidi lootust, et Lydia, see "mõistatuslik pöörane naisterahvas", ei ole üht naisterahva elu ilmaaegu ära raisanud. Aga — siin pean ma jälle selle jutu jätma, kui ma Teid tüüdata ei taha.</p>
<p>Ütelge, <i>taadikene</i>, mis Teie siis sellele Reinvaldile tema sünnituste kohta ütlesite, et ta nüüd <u>minu</u> käest nendest mõne kohta otsust nõuab? Kuida võiksin <u>mina</u> laulude üle otsust anda? Rohkem ei võiks ma öelda, et nad mulle kas meele järgi on või <u>ei</u> ole, ja tema omad on sootuks ilma koolihariduseta üleskasvanud mehe kohta — nagu Wühner teda mulle kirjeldas — isegi <u>väga</u> kenad, vähemalt mitmest laulust võib seda ütelda. Tormi ja tungi perioodil on vahest ehk liiaks voli, see on aga täiesti loomulik: meie eesti noorepõlve juures on ta valitsemas ja mina tühipaljas ei jaksa hoolimata küpsusest, mille aeg peaks toonud olema, ka mitte ennast tema mõju alt priiks teha. Küsimine, kui kaugele selle voolu tähtsus ulatab, peab, tõsi küll, esiotsa veel vastuseta jääma. Nüüd piinavad head inimesed mind ikka jälle uue lauluvihu pärast — kord salmides, kord proosas — jumalukene, ja mul on praegu parajat tuju kõigeks muuks rohkem kui kordaseadmiseks ja läbivaatamiseks, mis jõudeaega ja rahu nõuab! <i>Teil oli õigus, taat: kirjalise tee on okastee.</i></p>
<p>Papa, kullakallis papa, Teie peate mulle täpipealt teadustama, <u>millal</u> Teie siia jõuate ja kas Teie kord terveks õhtuks või pärastlõunaks minu juurde võite jääda ja millal? Ma ei lase Teid lahti, päris tõesti mitte, olge selle peale valmis. Ja edasi — palju on siis tõtt selles, et Teie pidavat septembris ka Helsingisse minema? Reinvald kirjutab mulle nõnda.<note place="end" n="7"><p>Reinvald oma eespool tsiteeritud kirjas: "Nagu mulle Helsingist ühe professori läbi kirjutatakse, peab meie kuulus Viru laulik septembrikuul ja J. V. Jannsen ja Hurt see sui sinna külaliseks tulema." Kr-i nurjaläinud Soome-sõidu kohta 1871. aasta septembris vt Kirjavahetus III, lk 469 ja IV, lk 412.</p></note> Kui ma seda teaksin, jätaksin ma reisi ära, mille käesoleval kuul sinna tahtsin teha, kuna mul praegu minemist niikuinii ära laidetakse, sest kõik, mis mulle seal armas ja omane, on linnast väljas. Südamepapakene, kirjutage mulle ometi <u>esimesel võimalusel</u> sellest, nii et ma <u>enne</u> Riiga reisimist teadust saan. Meie sõidame tõenäolikult laupäeval, võib-olla ka esmaspäeval näituse avamise <u>eel</u> siit välja, kui Teie mulle paar rida kinkida tahate, siis ei tohi Teie viivitada, taadikene. Meie sõit, — me jääme umbes 3 nädalaks kottu ära, — läheb Riia, Tallinna <i>etc.</i> kaudu Soome ja siis Peterburi kaudu tagasi. Aga kui Soome võib-olla ära jääb, siis vahest võtame kursi õhtusse, niisiis Hamburgi või Lübeckisse ja tuleme Berliini kaudu koju. Ma tõesti ei tea, kumma kasuks ma pean otsustama! Andke mulle ometi nõu! Papa ei astuks mulle takistades vastu, kui ma reisikava muuta tahaksin. Kirju ja sündmustelt rikas tuleb see suvi, see tänavune — minu jaoks viimne vaba! Et minu õde mehele läheb, siis siitpeale jään ma üksi omaenda nõule ja jõule, ja kui ma oma vabadust mitte nii kõrgeks ei peaks, vahest oleks siis tema kaotamiseks kõige parajam põhjus olemas: ma kardan pimedust, mis selle aasta lõpetusega minu peale langeb. Nii mõnigi mulle armsaks saanud vana side tuleb lahti ja uued — uue vastu olen ma umbusklikuks läinud! Oh kui võõras on minu tõelisele iseloomule kahtlustamine, aga elu töötab vägevasti minu kõvaks, nii teraskõvaks tegemiseks, et ma hiljem iseennast ära ei tunne — võib-olla olen ükskord kõige riiakam ja sapisem vanatüdruk, kelle peale iganes päike on paistnud! Siiamaale pean ma veel ikka vastu, osalt sellepärast, et ma <u>tahan</u>, osalt ka, et ma naljalt teisiti <u>ei või</u>; aga kauaks võib see nõnda kesta? Jumal seda teab! Mina ei ole vahest veel kindlameelne küllalt ja — see on ometi väga raske ja valus.</p>
<p>Jääge minu vastu heaks ja heldeks, papa! Minust ei saa Teie nii kaua lahti, kui ühel meist veel silmad valla on ja, mis minusse puutub, selle järelgi mitte!</p>
<p>Minu õde läkitab Teile oma kaardi selle hirmsa inimese nimega, kes tema meilt ära röövida tahab — ükski meedik ei kõlba kuhugi! Minu õemees <i>in spe</i> on "estomaan" ja meie <i>Viru lauliku</i> suur austaja, senine <i>Vanemuise</i> raamatukoguhoidja ja kõigi "isaosade" jaoks meie rahvuslikul näitelaval angažeeritud.<note place="end" n="8"><p>Heinrich Rosenthal esines "Saaremaa onupojas" Muru Miku, "Kosjakaskedes" Nääri Mareti ja "Säärases mulgis" Mäeotsa Peetri osas.</p></note> Mina tõotasin temale, et hüppan tema pärast suurde veetõrde meie aias, aga ma kardan, et mul hakkab veest kahju. Mulle näitab, nagu oleks "inimese üksiolemine" palju mõnusam, kui piibel arvab.<note place="end" n="9"><p>Vihje piibli lausele "Inimesel ei ole hea üksi olla" (1Ms 2:18).</p></note></p>
<p>Jääge terveks, südamepapakene. Reisi pealt kirjutan Teile jälle. Ärge unustage täiesti oma kasulast</p>
<p>Lydiat.</p>
<p>[1. lehekülje ülaäärele pliiatsikirjas lisatud:] Papa, kas teate midagi Schottidest? Ma olen nii andeksandmatul viisil viivitanud, et ma vaevalt sealt julgen vabandust paluda.</p>
</body>