<?xml version="1.0" encoding="UTF-8"?>
<body>
<h2 author="KOIDULA" number="13">13. KOIDULA KREUTZWALDILE.</h2>
<source>EKM EKLA, f 63, m 1:2, l. 7</source>
<p>[14. veebr[uaril] 1868.]</p>
<p>Kõrgesti austatud härra!</p>
<p>Küllap Teie võõristate, et mina nii otsekohese minemapeletamise<note place="end" n="1"><p>Originaalis: <i>rückhaltlose Abfertigung</i> — Kr. tsiteerib siinseid sõnu järgmises kirjas.</p></note> järel, nagu see mulle sel silmapilgul Teilt kätte jõudnud, ei karda enda peale tõmmata pealetükkivuse<note place="end" n="2"><p>Originaalis: <i>Zudringlichkeit</i>.</p></note> laitust — olgu pealegi nii! Mind, keda vales (!) süüdistamine, mind, keda kõik Teie pilkest ülevoolava kirja kibe iroonia ja armutu satiir otsekui välgud selgest taevast tabasid, ei võiks seesugune laitus enam valusamini puudutada!</p>
<p>Võib see siis olla, võib seda siis mõelda, et üks dr. Kreutzwald mulle kõige lihtsamat ja kõige loomulikumat lapsekohuse täitmist võis süüks panna, mis ei paista küllalt raskesti karistatud tema heasoovlikkuse kaotamise läbi?! Veel ei saa ma sellest jagu! Kui ma Teile tunnistasin, et niisugused ütlemised, nagu Teie <i>"Em[ajõe] ö[öbiku]"</i> arvustuses (II) minu isa kohta langenud, mulle valu tegid, sest tütrel ei olnud siin sünnis kohut mõista, kas jätkus sellest põhjuseks, et näen kõike kõrgekspidamist, sümpaatiat ja austust, mida Teie vastu tundsin, ilma armuta jalge ette heidetult? Mis tegin ma siis muud, et nii halastamatut ümberkäimist olen teeninud, kui seda, mida <u>iga</u> tütar minu seisukorras oleks kõige esimeseks asjaks pidanud — isegi Kreutzwaldi vastu? Minu härra! Sest silmapilgust peale, kui ma niisuguseid sõnu nagu — (ei, minu sulest see sõna ei tule!) — ükskõikselt võin vastu võtta, kus mind ei kohus ega süda ei kihuta ütlema: "See teeb mulle haiget ja ükspuha, kas on see ära teenitud või mitte, seesugused asjad ei ole minu otsustada, sest ma olen <u>tütar</u> ja <u>selles</u> punktis hell, nii et ma siin pean andeks andma" — sest silmapilgust peale annan Teile õiguse <u>mind põlata</u>! Aga ma tahan Teie ja <u>minu</u> oma lugupidamist iseenese vastu alal hoida, sündigu see kas või Teie heasoovlikkuse kulul! Oh, minu kõrgesti austatud doktorihärra, et ma nende kahe vahel valima pean!!</p>
<p>Osav vehkleja? Mina? Ärge petke ennast, minu härra! Elades pole ma Teiega suutnud rääkida seda, mis tuleb peast, vaid üksnes seda, mis tuleb südamest, ja ma ei suudaks iialgi ümber õppida! "Kümmert mich das Loos der Schlachten? Mich der Streit der Könige?"<note place="end" n="3"><p>Tsitaat Schilleri tragöödia "Die Jungfrau von Orleans" (1801) 4. vaatuse 1. pildist. — F. Schiller, Orleans'i neitsi. Tallinn, 1959, lk 100, Arnold Tuliku tõlkes: Milleks mulle sõda, sõitlus, / kuningate riid ja raev?</p></note> Ma tahtsin, jah, ma tahtsin Teid nõnda näha, nagu Teie <u>olete</u>, aga kas <u>võite</u> Teie siis <u>nõnda</u> olla! Ma ei saa, ma ei saa seda uskuda! Andke mulle tagasi minu <i>Viru laulik</i>, kes elades nõuda ei võinud, et ma lapsetundmused ja -kohused tema heaks meeleks ohverdaksin! Kuida pean ma selles kõige vastukäivamate arvamiste ja kartmiste labürindis õiget rada leidma, kui Teie mind aidata ei taha?</p>
<p>Või oli ehk midagi muud, mis minu ridades Teid nii karedalt puudutas? Ma ei tea seda! Mul oli südames ainult tänu ja meeleliigutus Teie helduse eest: kuida võis sulg nii saamatu olla? Kui haigusetusk mind ehk ei lasknud õiget vormi leida — andke mulle andeks! Küllap vormi poolest leiate ikka ja igal pool midagi laita, ja ometi kipub mulle paistma, et <u>vorm</u> üksi ei võinud nii ägedat äikest välja nõiduda! Kui asi pole selles, milles siis? Ma koban nagu kartlik laps nuttes pimeduses ringi: suurem osa Teie viimastest sõnadest on mulle mõistatuseks, mida ei saa ära mõista! Ainult nii palju taipan ma, et Teie minu ridadest enesele edaspidiseks pruukimiseks seda moraali olete võtnud, mind mitte liialt hellitada! Oh! —</p>
<p>Oma isa tahtmisele ja käsule pean ma lapse viisi allaheitlik ja sõnakuulelik olema, seda peab, seda <u>peab</u> ju! Pean ma seega <u>valetanud</u> olema (!), kui ma järele pean kirjutama, mis mulle ette üteldakse? Ja selles heitluses tahtmise ja pidamise vahel, mis lõppeda ei taha, olete <u>Teie</u> see, kes mulle ütleb: "Ma ei aita Teid!"? Oh kui valus, kui väga valus see on! Mina ei ole mõni Lutherus, mõni "vapper neitsi"<note place="end" n="4"><p>Jeanne d'Arc (u 1412—1431), hüüdnimega Orléansi neitsi, prantsuse taluneiu, kes, asunud 1429. a 100-aastase sõja ajal sõjavägede etteotsa, andis Prantsusmaa võitlusele inglise sissetungijate vastu oma patriootilise vaimustuse ja julgusega rahvasõja iseloomu. Reedetud prantsuse kõrgaadli poolt, põletasid inglased ta kui nõia tuleriidal. Leidnud kasutamist ilukirjanduses, muuseas ka Friedrich Schilleri tragöödias "Orléansi neitsi".</p></note>, kellele natukene enam või vähem kallikspidamist midagi ei tähenda, kes vaimuvõitluse uhkuses suudab südame nõudmistele kurt olla, neid summutada! Mina olen naisterahvas, nõder, tähtsuseta naisterahvas, kes igatseb üht armurikast sõna, üht heasoovlikku väljendust, kellele aru alles siis midagi tähendab, kui süda on oma osa saanud! Ja kas ei tohiks ma oma rahva laulikuga sellepärast südamlikult rääkida, et <u>tema kuulus mees on</u>, ja mina üksnes lihtne tüdruk? Et ma niisugusena midagi ei kaalu sellel vaekausil, mis Teie nime au ja hiilgust kannab, et ma teiselt poolt seda varju, mis valguse juurde käib, ei suurendaks, seda ma teadsin ja ei salanud Teile juba enne, kui Teie minule neid mõlemaid asju nii kibedate sõnadega kordasite. Niisama hästi tean ma, et õigus vabatahtlikult kingitud heasoovlikkust sama vabatahtlikult tagasi võtta minult sootuks õiguse võtab kaebamiseks. Ja siiski, siiski!</p>
<p>"Denn an den Dornen merkst du, dass du die Rose hast"?<note place="end" n="5"><p>Vihje Kr-i luuletuse motole eelmise kirja lõpus.</p></note> — Ah, minu härra, on see mul veel alles? Okkaid näen ma küll, aga kuhu on kadunud roos, minu värvidest õhetav lõhnav lill? Ma näen üht õilmeteta põõsast, närtsinud lehti — kuida tuli talv nii kärmesti?</p>
<lg type="poem">
<lg type="stanza">
<l>Kas surnud siis kõik lilled?</l>
<l>Siis laulud surnud kõik?</l>
<l>Kui paljad nurme süled!</l>
<l>Ei häälte kuskilt hõik!</l>
<l>Mu süda seisab vaevas</l>
<l>Kui luhad lume all:</l>
<l>Ei näha päikest taevas</l>
<l>Rask' pilve tuhinal!</l>
</lg>
<lg type="stanza">
<l>Kas unenäol kõrvast</l>
<l>Mul suvelaulud läind?</l>
<l>Kas moondamisel sõrvast</l>
<l>Ma õued õilmes näind?</l>
<l>Kas eile ilu oli</l>
<l>Teil, vainud, väljad, aas?</l>
<l>Kuis talve siis võtt' voli,</l>
<l>Et hanged ringis maas? </l>
</lg>
<lg type="stanza">
<l>Ja südamed kõik näha </l>
<l>Ja silmad tarretand; </l>
<l>Ei jõua juttu teha </l>
<l>Ma sest, mis suve and... </l>
<l>Kui lõol tiivad püüdvad </l>
<l>Mul õue ahelast, </l>
<l>Ja nutab laul, kuis hüüdvad </l>
<l>Nad "Kuulge!" usinast'!</l>
</lg>
<lg type="stanza">
<l>Oh minu päikse soe,</l>
<l>Metskohin püha, vaik!</l>
<l>Mu sinitaeva koe</l>
<l>Ja hõiskvad hääled kõik!</l>
<l>Mull' pöörge! Pöörge pea!</l>
<l>Mul süda haige sees,</l>
<l>Ei sinna peitu tea,</l>
<l>Kus talve külm ei ees!</l>
</lg>
<lg type="stanza">
<l>Oh rutake ja heitke </l>
<l>Mul hirmu südamest! </l>
<l>Üht ainukest mul näitke </l>
<l>Väik jaanilillekest! </l>
<l>Siis käskige mind: "Oota </l>
<l>Veel, kuni teisi saab" — </l>
<l>Siis vaikselt tahan loota, </l>
<l>Kas päike säratab! — </l><note place="end" n="6"><p>Koidula luuletus "Igatsus". — L. Koidula, Luuletused. Tallinn, 1969, lk 246—247.</p></note>
</lg>
</lg>
<p>Mis Teie neistsinastest minu ridadest mõtlema saate, seda ei või ma hoopiski ette näha. Mul mõlkus mõttes ainult see lause sooja päikesekiire väe üle — võib olla on udu siiski nii tihe, et soojus temast läbi tungida ei jõua! Kuid seda ikkagi lubage Teile öelda, et mina <u>oma</u> südamest nii kergesti jagu ei saa! Ma ei suuda seda mulle ettepandud valikut teha — võtke sellest rääkiv lause tagasi! Alternatiiv on liiga raske niisugusele vaesele inimesesüdamele nagu minu oma, kes iialgi, mitte iialgi niisugusest valust võitu ei saaks.</p>
<p>Kui aga needsinatsed kirjaread peaksid olema viimsed (!!) meie vahel, kui kokkuleppimine võimatu oleks — —, siis, minu härra, võtke siin vastu kõige südamlikum, kõige soojem tänu ühelt olevuselt, kellele see üürikest aega kestnud vaimne läbikäimine tõi tema elu kõige rõõmurikkamad tunnid, mis ikka selleks jäävad! Helde jumal õnnistagu Teid iga sõna eest, mis minu juurde ulatas, ja pangu Teid lõpuks uskuma, et ma mitte omaenda "mina" pärast nõnda ei talitanud, nagu talitasin!</p>
<p>Iga nõuandmise eest, kiituse ja laituse eest, mis <i>"Emajõe ööbiku"</i> tuluks avaldatud, jään ma igavesti Teie võlglaseks! Oh ei! Kiitus ei võinud mind upsakaks ega laitus hellaks teha. <u>Siin</u> lubage mind juba uskuda, et Teie mind õieti hindasite, muidu rööviksite minult ainsa toe!</p>
<p>Taeva üpris rohket õnnistust soovib ja palub meie <i>Viru lauliku</i> kalli pea peale austuses ja tänumeeles</p>
<p>Teie</p>
<p>Teile ustav</p>
<p>Lydia Jannsen.</p>
<p>Tartus, 14./II 1868.</p>
</body>