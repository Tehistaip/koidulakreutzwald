<?xml version="1.0" encoding="UTF-8"?>
<body>
<h2 author="KREUTZWALD" number="27">27. KREUTZWALD KOIDULALE.</h2>
<source>EKM EKLA, f 59, m 1:6, l. 15</source>
<p>[21. mail 1868.]</p>
<p><i>Täna, minu armas Lydia, ei ole mul mahti südame tahtmist täita ja esimesel pühal pooleli jäänud epistli vastust pikendada, vaid läkitan Teile lubatud raamatu jumala ja tema sõna selgema tundmise üle, mis, kuidas loodan, Teile rõõmu võiks valmistada, sest et <u>vagas</u> Tartus seesugust raamatut vist rohkesti liikumas ei tohiks olla.</i><note place="end" n="1"><p>See raamat oli saksa ratsionalistliku teoloogi Friedrich Albrechti (1818—1890) "Religion. Eine Sammlung von Predigt-Vorträgen im Geiste des neunzehnten Jahrhunderts. Allen, die nachdenken, nicht nachglauben, zur Belehrung und Erbauung gewidmet von Friedrich Albrecht." I–II. Ulm, 1857—1866. ("Religioon. Jutluse-ettekannete kogu XIX sajandi vaimus. Pühendatud õpetuseks ja kosutuseks kõigile, kes järele mõtlevad, mitte järele ei usu"). Vt ka L. Tohver, Kreutzwaldi väliskirjanduslikust eruditsioonist. Tartu, 1932, lk 122—124.</p></note><i> Üht palumist lubage siinjuures: et Teie iial muidu lugemist ette ei võtaks kui siis, kus midagi kipitavat tööd käsile ei juhtu! Raamat on minu omandus; selle sisu — mul tuttav, sellepärast võite nii kaua enda käes pidada, kui ise tahate. Mind saaksite ükskord sellega väga rõõmustama, kui pärast lugemist võiksite ütelda:</i> "See raamat on mõneski tähtsas punktis minu seisupaikasid <u>avardanud</u> ja mulle selgemat arusaamist toonud." Vähemalt minuga oli lugu küll nõnda. Paljudki asjad, mis mu oma järelemõtlemisele tumedaks ja uduseks olid jäänud, astusid nüüd ühekorraga päevaselgelt silma ette. Seepärast võime küll õnne kiita, et meie aastasajal — kõigi pimedusemeeste<note place="end" n="2"><p> Originaalis <i>Dunkelmänner</i>, viitab ladinakeelsele satiiriliste kirjade kogumikule "Epistolæ Obscurorum Virorum" (sks k "Dunkelmännerbriefe"), mis ilmus aastatel 1515–1519 Saksamaal Hagenaus. — L. Tohver, ülal viidatud teos, lk 179.</p></note> kiuste! — siiski aeg-ajalt midagi nähtavale ilmub, mis tunnistust annab, et mineva aastasaja suurmehed, kelle eestvedajaks <u>Lessing</u><note place="end" n="3"><p> Gotthold Ephraim Lessing (1729—1781), saksa filosoof, draamakirjanik, publitsist ja kriitik, saksa valgustusaja silmapaistvamaid esindajaid. Oma filosoofilistes kirjutistes kaitses ta mõttevabadust ja vaidlustas piibli sõnasõnalist tõlgendamist. Kr-i suhtumise kohta Lessingisse vt L. Tohver, ülal viidatud teos ja Kirjavahetus II—III, reg. järgi.</p></note> oli, oma külvi tühja tuulde pole pillanud. Massid, s.t mõttelage suur kari võtab küll nii enne kui pärast oma mustade juhtoinaste kannul joosta ja seda järele korrata, mis need ette määgivad, kuid arusaajate ring kasvab siiski aasta-aastalt suuremaks, kusjuures ainult kahetseda tuleb, et saja hulgast vaevalt ühelainsal südidust on oma mõtteid ka avalikult välja öelda, nagu tubli <u>Albrecht</u> seda tegi! —</p>
<p>Eile sain ma Schiefnerilt kirja, kus ta mulle teatab, et valitsuse poolt loodetud toetus meie vaesele Veskele täiesti luhta on läinud.<note place="end" n="4"><p>Vt Anton Schiefneri kiri 10. maist 1868. Kirjavahetus III, lk 420.</p></note> Seaduse-paragrahv ütleb selge sõnaga: "Niisugust abiraha võib <u>ainult</u> neile anda, kes mõne omamaa ülikooli kursuse täielikult lõpetanud ja keda need ülikoolid kui <u>iseäranis</u> anderikkaid soovitavad; või siis neile isikutele, kes mõne teadusliku töö välja andnud, mis garanteerib, et autor edasi õppides midagi veel suuremat korda võib saata." Et nüüd Veskel need mõlemad eeltingimused puuduvad, siis ei võivat temale kunagi säärane heategu osaks saada. Seevastu lubab Schiefner küll ise katsuda mõningaid eraisikuid nõnda kaugele saada, et nad iga kuu väikeste summakestega seda minu algatatud plaani toetaksid, millest Teile juba teatasin. Et ta aga juba 24. skp Peterburist lahkub, et Londoni ja Pariisi minna, ja alles septembri keskel tagasi jõuab, siis on ta selle asjaajamise äraoleku ajaks ühe oma sõbra hooleks andnud. Eile saatsin ühe 25-taalrise veksli härra professor Brockhausi nimele Leipzigisse. Härra Köler ei ole heaks arvanud minu tungivale sõnumikule midagi vastata. Paluge oma härra isa minu nimel, et ta Kölerile kirjutaks, võib olla läheb temal korda seda vaikijat kirjutama panna, kes minu peale — taevas teab <u>mis</u> põhjusel pahane on.<note place="end" n="5"><p>Kr. kirjutas Kölerile Veske toetamise asjus 26. jaanuaril ja 10. mail 1868 (EKM EKLA, f 70, m 1:8), mispeale Köler nähtavasti üldse ei vastanud; vrd ka Kirjavahetus III, lk 446.</p></note> Käesoleval korral puutub asi Veskesse, kusjuures mina üksnes vahetalitajaks olin, nõnda et pahandajal küll pisematki põhjust polnud ettetoodud palvet — surnuks vaikida. Haritud inimeste juures nimetatakse säärast teguviisi harilikult "kasvatamatuseks", sest et haritud inimene nii sõbra kui ka vaenlase vastu ühtviisi viisakas <u>peab</u> olema. — Vabandage mind, mu armas laps, kui ma Teie kasinat aega sääraste asjadega pillan, kuid nagu ikka loodan ka seekord oma armsa Lydia pika meele peale, kuni ehk ükskord minulgi võimalikuks saab temale mõne pisikese soovi täitmisega omalt poolt kasulik olla. Seni aga hoidke alal oma hinnatud heatahtlikkus</p>
<p>Teid tõsiselt austajale</p>
<p>Kreutzwaldile.</p>
<p>Võrul, 21. mail 1868.</p>
</body>