<?xml version="1.0" encoding="UTF-8"?>
<body>
<h2 author="KREUTZWALD" number="34">34. KREUTZWALD KOIDULALE.</h2>
<source>EKM EKLA, f 59, m 1:6, l. 18</source>
<p>[23. juunil 1868.]</p>
<p><i>Minu armas Lydia! </i></p>
<p><i>Mõnikord tehakse rehnung peremeheta, seal ei tohita imeks panna, kui lugu arvamise vastu jookseb ja hoopis teisiti läheb, kui mõtted rajapiire ette olid tõmmanud. Kuis tohtisite Teie tõesti uskuda või ka loota, et mul nii pikalist kannatust võis olla, mitu nädalat seotud kätega rahulisti istuda, ilma Teile paari sõnaga tänu toomata Teie lahke ja sõbraliku epistli eest, mis Teie 14. skp minu rõõmuks olite kirjutanud! Peaksin ma ka kutsumata võõra kombel Teie ette astudes Teid silmapilgul tarblikuma töö juures segama ja Teie kallist aega tühja loriga raiskama, siiski ei jõua ma igatsemist muidu kahandada, kui pean —</i> isegi eeltähendatud kartusest hoolimata! <i>— Teile mõneks silmapilguks külaliseks tulema. Saatke mind ikka kuiva suuga jälle minema, mis sest viga? — aga andke üks lahke silmapilk mulle saatjaks teele kaasa! — Jah, ma loodan kindlasti Teie lahkuse peale, et Teie mind vihasel näol mitte üle läve välja ei hakka lükkama! — Kuis võiksin ma pikemalt <u>Teie</u> Viru lauliku nime kanda, kui viiel või kuuel nädalal mulle õnnetunnikest ei saaks lööma vähemalt sel vaevalisel viisil Teiega paar sõna juttu vesta? Ehk Teie küll haljendavast lootusepuust räägite, mis meid siinpool hauda oma valelikust pettusest ei vabasta, pean ma ometigi kartma, et neist urvatuppedest meile rõõmuõilmeid — pikemale kooselamisele iial ei sigine. — — Laskem meid sellepärast vaimusidemetes ligistikku jääda, seni kui "külma lume all" viimne soe meie elulättest jahtub ja kõik jääks hangub, mis meile siin elus inimese õiguse annab ja misläbi meid Vanaisa teistest loomadest oli ülendanud. Ehk Teie küll — ma usun kiiruse pärast — võõral keelel mulle kirjutasite, saaksin ma oma parema südametundmuse ära salgama, kui ma mitte armsal emakeelel Teile vastust ei annaks. <u>Teiega</u> teisel keelel rääkida — teen ma üksnes häda pärast, kui pika omalt maalt võõrdumise pärast — igakord võimalik ei näita mõtteid selgelt välja ütelda. Teie soovimiste sooja, miska mulle rõõmsaid ja lahkeid tundisid neil nädalatel osaks tahaksite jagada, tunnen mina ja tänan Teid Teie soovimise eest, aga — seda olete Teie oma lühikeses, nõnda kui mina pikas elus küllalt näinud! — meie soovimistel on väga pisut väge, sest et nemad eneste täitmiseks midagi ei jaksa teha. Teie ei jõua kogunist "rikkalt ja täielt seda rõõmu" mulle anda, mis Teil oma südames ei õitse. — Mõtted jooksevad küll sagedasti mul põhjaida poole, kus mõnikord näitab, kui tuleksid neile teel teised sugulase kombel vastu, siiski ei jõua viimased ei "kortsu otsa pealt ega kurblikku vaatust silmist pühkida",</i> sest et käe magnetivägi mõtetega kaasa ei saa tulla. —</p>
<p><i>Minu viimane kirjutus võis küll väga haigusvimmalik olla, mida ometigi pisukesele kehaveale süüks ei tohi lükata. Mõtted võisid jälle laial teel tantsides peremees pea loata jumal teab kuhu olla eksinud — aga tõesti ei mitte haiguse, vaid nõtruse pärast. Uskuge minu sõna, armas Lydia, et see aiamulk, mis minu kadumisest peaks tulema, ilma kellegi aitamiseta palju varem kinni kasvab, kui künka peale visatud muld kokku saab vajuma.</i> "Mina ei oota selle aja sees, kui Teie armsad Teie juures viibivad, <u>mitte ainustki sõnumikku Teie käest!</u>" <i>Vaatke, armas laps, see sõna kõlab kui üks kõrgem sund,</i> aga <u>just sellepärast</u> ei võta ma seda käsku täita! <i>— Mina ei lase enesele ette kirjutada, vaid tantsin oma pilli järgi, nii palju kui jalad veel lubavad! Et Viru laulikul nõnda kui igal teisel oma seatud osa kohuseid täita on, ei tohi ma salata; kohustetäitmise kõrval jäävad mõned silmapilgud, mis tema <u>omaks</u> võib nimetada ja mille tarvitamise üle temal kohust ei ole kellelegi otsust anda. Säherdune silmapilk on praegu käes. Varasel rahulisel pühapäeva hommikul magab kõik minu ümber, mis viga tohiks mind keelata Teiega mõned lendlikud sõnad sahata</i><note place="end" n="1"><p>s.o põgusad sõnad kõnelda. Murdesõna <i>sahkama : sahata</i> selles tähenduses ei ole eriti laialdase levikuga, ent leidub ka Wiedemanni sõnaraamatus.</p></note><i>? Sõidelge mind selle poolest, kui <u>õiguse</u> arvate olevat, aga tuletage ühtlasi meelde, kui vähe vallatud lapsed endid sõna või vitsa sugemisega lasevad parandada! — Kui Teie "arvamistega kuskil mäe taga ei taha seista"</i><note place="end" n="2"><p>Saksa kõnekäänd <i>mit etwas hinter dem Berg halten</i>, s.o midagi rääkimata jätma, varjama.</p></note><i> — selle eest võiksin ma Teid aga tänada. Mina olen seda ikka teinud ja saan ka edaspidi tegema, mispärast mul armas saaks olema, kui kõik minu armsad sõbrad sellesama mõõduga jälle kätte tasuksid. Teie saksakeelne sõna</i> "Schmeichelei" <i>seletamine on — ärge pange pahaks! — natuke lonkav, kui Teie ütlete:</i> "Schmeicheln" <i>tähendab</i> "<u>betrügen</u>"! — Betrügen <i>tähendab meie keeles "petma", aga kes tohiks selle sõnaga</i> "Schmeichelei" <i>tõsist, kohast [tähendust] anda? Mõnusam näitaks selle asemel "meelitama" pruukida. Pettus ja meelitamine tähendavad kaht iselikku töötamist. Selle eest on Lydia tõtelikult isalikku karistamist teeninud, kui tema kõige kaugemadki mõtted sellest, mis temale nalja pärast oli öeldud, tõtt tahtnud võtta. Ja minule vaesele tahetakse kinga lükata,</i><note place="end" n="3"><p>Vt kiri 19, viide 19.</p></note><i> kui oleks mina teda sellega "petiseks" ristinud? Pange leinarüü selga ja pihutäis tuhka pähe, misläbi ennast kahetsedes patust võiksite puhastada. — Lugu läheb edaspidi veel kirjumaks! Teil <u>rõhub</u> üks palumine südame peal, mille täitmine mul väga kerge pidavat olema, ja siiski ei taha Teie oma palumisele sõna anda? Kust tükist arvate olevat märku saanud, et <u>Teie</u> palumise täitmine mulle raske võiks olla? — Ja Teie palumine pidavat "kibe ja kuum" olema, ja siiski soovite Teie põletavat kibedat nii kaua oma südames kanda! Kas ehk pikk põud viimaks ka märga maad ei lähe kuivatama ja tema kasvusid närtsitama?! — </i></p>
<p><i>Niisama pilke- ja sapipuhas oli minu pilt Teie kahekordsest loomusest.</i> Emantsipeeritud naisterahvas, kes nagu meesnaine üles astub, ja ka lapsik inimene on ühtviisi pentsikud, kui mitte põlastusväärsed. Aga on olemas veel säärane kuldne vaheaste, kus teaduse rinnal üleskasvatatud emantsipeeritud tütarlapsest haritud inimene on saanud, ja kui sinna juurde veel tubli tükk lapselikkust lisaks tuleb, siis on see minu arvates küll kõige ülem ja kaunim kiitus, mis ma ühele Eeva tütrele jagada võin. <i>— Sedaviisi olin ma Teie</i> "kaksikloomuse" <i>välja tähendanud ega võinud mul pisemat mõtet olla Teid selle sõnaga pahandada või kurvastada. Tuleks ükski minu käest küsima, mis mul Teie küljes armsam, kas laps või</i> emantsipatsioon<i>? — seal peaksin ma tõtelikult tunnistama: ei tea! Aga praegusel seisul, kuida nemad ühendatult minu silma ees seisavad, ei või mina muud ütelda kui: see <u>kuju</u> on mulle armsaks läinud. — Teie tunnistate juba isegi, et minu ütlemises midagi "pilkavat ega häbistavat" ei ole, ometigi lisate ühel hingetõmbusel juurde: "Peaks juba aeg olema lapsekingad maha jätta!" Jumala pärast, jätke see tegemata! Mina ei sooviks Teie kuju ei vaimu- ega lihaliku silma ees <u>teisiti</u> näha kui neis "käokingades", jah, kui</i> säärased kenad kingakesed ükskord isegi tuhvliseisusse peaksid sattuma, ei tohiks need ometi iganes oma haldjalikku olekut täiesti kaotada, <i>mis haritud kingad vanaduses nii raskeks teeb! — —</i></p>
<p>Ärge sugugi arvake, et "suurem loomuse üksolemine Teile soovitavam ja kasulikum võiks olla". Ainult <u>ühekülgsed</u> inimesed võiksid säherdust üksolemist soovida, mul aga lubate ometi lahkesti surmani <u>oma</u> arvamise juurde jääda? Minu vaatepiiril, kallis sõbranna, peate Teie kaksiktähena särama, <i>kus jumalikud väedki Teile abi selle vastu ei jaksa anda, sest et nemad ise südamete loomise juures vaatamas, võib olla ka abiliseks olid olnud. — Teie küsite minu käest abirohtu "emantsipatsioonitõve" vastu? — Sel kraadil, kuida vigadus praegu Teie küljes sigineb, ei ole tema vastu midagi tarvis teha,</i> see on loomulik kasvamisehaigus, mis iseenesest terviseks üle läheb. <i>Teie rammu ja hea tahtmise pärast ei ole mul iial vähemat kahevahel mõtlemist olnud, niisama vähe Teie ettevõtmiste pärast, ja loodud vigadusi südame ja vaimu küljes ei tulnud mulle tänapäevani nähtavale, kuis võisite arvata, et minu pikkmeel ja kannatus kuskil Teie pärast väsimuses võiks olla? — Ümberpöördult tohiks lugu küll teisiti minna, nõnda et <u>Teil</u> pikkameelt ja kannatust palju rohkem minu kohta tarvis läheks, nõnda kui praegu, kus Teie ettearvatud rahulisi tundisid tulen solkima ja Teie üksiolemise rõõmu rikkuma! Üksnes lootus Teie lahke südame peale laseb mind nii sagedasti jälle uuesti patustada, et meeleparandus iial ruumi ei saa võtma, sest et marud rinnus kangemad on kui peremees nupus! — </i></p>
<p>Kord juba avaldatud kartust <u>Teie</u> tervise pärast pean ma tänagi kordama; see pole sugugi nii kaljukindlale põhjale rajatud, nagu Te ise arvate või oma sõpru uskuma tahate panna. Õrn taim on juba ühe hoobi saanud, misläbi kiudude vastupidavus rikutud on ja veelgi enam rikki läheb, kui mitte üsna varsti uue peenra peale ümberistutamist ette ei saa võtta. Et seda "eluviisi kuidagi muuta ei saaks" — ses tükis ei saa ma Teiega nõus olla, nagu ka mitte sellega, et kohustetäitmisel tervist kaalule tohib panna. Siin on ainult üks alternatiiv: Teie kas töötate nõnda kaua edasi, kuni tööjõu kaotate, või peate hädasunnil oma eluviisi muutma. See on kord minu kindel arvamine ja seda ei suuda Teie kõigutada, rääkige selle vastu mis tahes. Kõlab ju päris kenasti, kui Teie "iga päev taeva poole palvetate, et Teie südamerahu alale jääks", kuid ometi on säärases palumises midagi loomuvastast. See on punkt, mida ma Teiega ükskord suusõnal veel tundide kaupa arutada tahaksin, et Teile selgeks teha, kuidas Teie oma arvamisega tõesti <u>eksite</u>. — —</p>
<p><i>Täielikke lilleradasid ei leita maapinna peal küll kuskil, kus meie jalg aeglikult</i><note place="end" n="4"><p>s.o ajalikult, maises elus.</p></note><i> ka ohaka ja kibuvitsa okastesse ei peaks puutuma, sest et kõik, mis luulemise vägi tuleviku õnnest meile maalib, enam või vähem valeks läheb, ometigi võib kindel tahtmine harilikku igapäevast elu nõnda moondada, et mõned sammud hõlpsamalt edasi lähevad kui suurel hulgal. Seal ei tohi peaasi puududa: kindel armastuse side! Sellega võivad isegi raskemad koormad nõnda meie õlgade peale seotud saada, et need pihtasid ei lähe muljuma. Jumal hoidku iga tütarlast õnnetuse eest, et ta oma vaba käe sellepärast mehele peaks andma, [et] tanukandja nime alla tõusta! — Parem eluotsani üksi elada kui sel viisil abielusse astuda. Üksnes, kus meel ja süda kui kaks magnetipooli igal silmapilgul teineteist tõmbavad, tohime meie õnne loota, ehk küll ka sealgi lootus mõnel korral täitmata võib jääda. Niipikalt kui igal inimesel võimalik on oma õnne loomisel kangrutööd teha, võib ta vilu ilma paar kraadi soemaks kütta kindla tahtmise läbi. Aga kust viimast ikka võtta? Kui Vanaisa heldus minu elupäevi nii pikalt veel kinnitaks, [et] ükskord seda aega näha [võiksin] saada, kus minu armas Lydia tähendatud viisil moondatud eluteel oma jalga liigutaks, siis tahaksin ma rahus puhkama heita, palju rahulikumalt kui tema praeguse elu peale vaadates. — — — </i></p>
<p><i>(Pärast lõunat.) </i></p>
<p><i>Siiamaani olin ma täna hommikul jõudnud, ja nüüd lubage mul edasi jutustada. Teie ütlete pikemalt:</i> "Kui ma praegu omaste juurest lahkuksin, siis muudaksin ma seega nende eksistentsi nii raskeks, et see võib-olla küsitavaks muutuks; seda aga ei tohi minu pärast juhtuda, mitte iialgi." Juba ainuke sõna "<u>võib-olla</u>" õõnestab Teie ehitusel vundamendi alt ära, nõnda et see hoone küll õhus näikse rippuvat. Meie, inimesed, arvame pahatihti tuleviku kohta ilmeksimatuid tunnismärke kuulutatavat, mis aga tagantjärgi üsna valeks muutuvad, kui paljuke tohite sellepärast Teiegi oma "<u>võib-olla</u>" peale rajada?! Ja kas peaks liiati mõeldav olema, et sääraseid vanemaid leiduda <u>võiks</u>, kes siis veel <u>iseenese</u> peale mõelda suudaksid, kui küsimuse all nende armsa lapse õnn on? Niisugune loomuvastane asi ei mahu küll minu mõttessegi, et ma oma lapse kulul elama peaksin. Egoism on muidugi väga suur, ja võib-olla mitte kusagil suurem kui just meie rahva juures, sellest hoolimata tahaksin ma ometi uskuda, et <u>Teie</u> vanemad sellest reeglist erandi teevad. <i>— Peaks Teie, armas Lydia, ükskord nii kaugele jõudma, et südame sunnitusel oma praegust elukorda teisiti sooviksite seada, siis palun Teid, kui seal Teie usaldus veel praegusel seisul minu peal oleks, <u>raudkäpa</u> amet minu kätte anda, et ma enne koitu kosilasega Teie peresse tulen ja seal papat ja mammat nii kaua piinan, kuni nemad oma "jah" saavad ütlema! Seda võiksin ja saaksin mina aga siis rõõmuga teha (muidu ei kõige maailma vara eest!) — kui minu vana elutarkus ses tükis <u>Teie</u> arvamisega ühte läheks, et noormees, kelle endale olete valinud, tõesti säherduse <u>ande väärt</u> oleks, mis temale tuuakse. — Mis Teie</i> "oma lapsekohuste viimse piirini täitmisest" räägite <i>— näitab rohkem rumaluse kui tõe sarnane.</i> Viimse piirini minek on sama hea kui surm, sedamööda peaks siis küll iga laps ennast oma vanemate heaks tööga surnuks rühmama <i>— mis ei jumalikkude ega inimlikkude käskudega ühte ei jookse. Kõik minu inimlikud soovimised lähevad ühele sihile, et elu Teile <u>seda</u> õnne saaks ükskord andma, mis Vanaisa tarkus tema armsamatele lastele osaks oli jaganud. — Sellega ei taha ma Teid ei vaksagi ülendada ega alandada, vaid üksnes endist tunnistust uuendada, mille järgi minu kalli Lydia ase ikka keskmise soo tütarlaste "paremate" hulgas saab olema! Seda kindlat usku ei jõua Teie iial minu südames vangutada, veel vähem tühjaks teha.</i> Rääkige pealegi nõnda palju, kui tahate, et Te "egoist" olete, ärge ainult iganes nõudke, et <u>mina</u> seda uskuma peaksin! — Mina <u>austan</u> Teid ja saan Teid alati <u>austama</u>, kuid niisama soojalt sooviksin ma, et Te <u>õnnelik</u> oleksite, ja <u>seda</u> ei ole Teie mitte.</p>
<p><i>Pikemalt nõnda edasi minnes võiks jalg mul libeda kalda pealt alla veereda, sellepärast lähme parem tasasele teele jälle tagasi. Blumberg rääkis mulle paari tunni eest, kuida Teie tulek "paariks päevaks" meie linnakesse <u>sellepärast</u> Teile kõige raskem näitavat, et Teil kuskil tuttavaid ei olevat, kelle ulu all peavarju võiksite võtta. Lubage mul üht tuttavat meelde tuletada, kes Teid igal ajal rõõmuga saaks vastu võtma, vana Viru laulikut, tema juures võite iga päev asupaika võtta, aga ettearvatud "paar päeva" tahame üheks rihmaks teha, mis tahtmist mööda pikemaks võib venitatud saada. Andku taevaisa Teie tulemise lootustele sigidust! Ma loodan, et Teie seda külaskäiku mitte hiljem kahetsema ei hakka, ja vana Viru laulik? — Noh, Teie teate, kuida vanus inimesed teist korda lapseks teeb, mispärast meie temast midagi pikemalt ei taha nimetada. Sirutage aga tiibu lennule, et kui silmapilk kätte jõuab, puuriuksest välja pääsete ja ladusalt edasi võite sõuda. Mis meie Teile pakkuda võime, on väga väike, aga kaks lahket silma ja üks õnnega täidetud süda saaksid Teid rõõmuga vastu võtma, jäägu nimetamata loomuse ilu, kui: vesi, mäed, metsad, aasad, luhad, kus viimastes palju paigakest lilleehteta leida ei ole! Kas kõigi säherduste pakutuste vastu üks noor õitsev süda peaks kestma vastu pidada?! — </i></p>
<p><i>Kõige suurem ja osavam kunst siin elus on: igal juhtumisel sedamaid silmapilgust kinni võtta, mis iial teist korda enam tagasi ei tule. Maitsemiseks ei või inimene lahedamat suveilma soovida, kui meil praegu käes on, ehk küll põllumehed ja aednikud ühtepuhku põua üle kisendavad, mis neil aiad, heinamaad ja põllud närtsitab. Aga juhtub ehk selle kuu lõpul või heinakuu algusel korra vihmasadu tulema, seal tõuseb kartus, et meie suve teine osa enamasti kõik vette vaob, nõnda et linnalased, kes maale tuulutama lähevad, tuule asemel märga võiksid saada. — </i></p>
<p><i>Et Teie vanal Viru laulikul kogunist võimata on Teie soovimist täita, misjärel ta Teid "mõtetes pooleldi ja kirjavahetamises hoopis pidi ära unustama" — sellest, loodan, olete Teie küllalist märki saanud, nõnda et mul lõpetusel [muud] pikemalt tarvis ei ole kui andeks paluda käsust üleastumise pärast! Sest kõverusest lugu pidamata usaldan loota, et <u>Teie</u> heldus ka edaspidi sooja nurgakese mälestusepesas saab hoidma <u>endisel</u> viisil </i></p>
<p><i>Teie </i></p>
<p><i>isalikule sõbrale </i></p>
<p><i>Viru laulikule. </i></p>
<p><i>Võrul, 23. juunil 1868.</i></p>
</body>