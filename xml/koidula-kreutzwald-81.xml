<?xml version="1.0" encoding="UTF-8"?>
<body>
<h2 author="KOIDULA" number="81">81. KOIDULA KREUTZWALDILE.</h2>
<source>EKM EKLA, f 63, m 1:2, l. 42</source>
<p>Tartus, 19./II 1871.</p>
<p>See on siiski imelik, armas, "sapine" papa kullakene — ma hakkan tõepoolest nõidust uskuma! Neli nädalat olen oma tuppa kütkendatud, aga kaks nädalat juba haiguseasemelt üleval ja viimased 8 päeva näen ma peale tohtri veel teisi inimesi. <u>Kõndida</u> aga ma veel ei tohi, kuigi ma kirjutamiseloa tohtrilt suure mossitamise, palumise ja jonnimise peale sain! "Akuutne liikmete jooksva," ütleb ta <u>minule</u>, mis teised sest teavad, seda minule muidugi ei ütelda. Heakene küll, aga ma olin siiski väga rahutuks läinud Teie kestva vaitolemise pärast ja eile õhtul haarasin sule pihku: oma mure Teie pärast pidin ma ära ütlema! Doktor võttis mul muidugi sule käest ära, just kui ma olin Teile leheküljetäie küsimisi ette pannud, mida Teie — tänage heldet saatust — nüüd vastata ei pruugi. Täna hommikul, kui üles ärkasin, leidsin Teie armsa kirja oma öölauakesel. Aitäh, südamepapakene!</p>
<p>Aga see on iseäralik ja jääb selleks: mul on tarvis ainult Teie pärast väga rahutuks minna ja olla Teile kirjutama hakkamas, siis — on abi kõige lähemal! Kas Teie teate, papa, selle äranähtud tõe põhjale peaks saama ühe süsteemi ehitada, mis kindlasti annaks mulle mitmesugust hõlpu — eks?</p>
<p>Tohtrile ärge ütelge nendest kirjaridadest midagi, muidu — —. Kell on 10, enne 12 ta ei tule, vähemalt <u>tund</u> aega on mul oma päralt, kui ma järgmise veel puhkamiseks tahan tarvitada. Teie, papa, peaksite minu koduarst olema! Teie tõesti ei keelaks mulle ära papa Kreutzwaldile kirjutamist, Teie ju saaksite aru, kui tarvilik see minule on ja kui tulus minu tervisele, — aga need teised, mis nemad sellest mõistavad!</p>
<p>Kas teate ka, papa <i>Viru laulik</i>, et see õieti üks täiesti inetu sõnumik oli, see viimane! "Saksa ühendusega" olgu lugu kuida tahes, kuigi ma tahaksin papa Schotti peale peaaegu viha kanda selle koletu suure kahtluse pärast, mida ta ses asjas avaldab. <u>Idee</u> leidis siiamaale igal pool ja igal ajal nii palju kiidu- ja nutulaulikuid, nüüd, et tema realiseerimine <u>ilma</u> ohvriteta ei lähe, tõstab kahtlemine juba hakatuses oma kiusaka pea... Minu papad kiitlevad liig palju oma hallide juustega ega läbe kannatlikud olla! (Taadikene, — Teie ei tohi mitte pilgata — võtke ometi <u>noorematest</u> eeskuju!) Kuida tahate Teie siis säärase aurukiirusega ümber lükata asutusi ja olukordasid, mille ülesehitamisel on töötanud üks kõige kardetavam ühiskondlik kast — Teie ise ütlete seda — paar tuhat aastat. Eks meie valitsejad ole kõik nõnda kasvatatud, et nad aadlit ja preesterkonda arvavad oma võimu peatoeks ja kõige kindlamateks võitlejateks rahva tooruse ja vägevaks minemise vastu? Meile tõestatakse veel praegugi, papa, et see vastastikune inimeste veristamine, mida tänapäeva <u>sõjaks</u> nimetatakse, olevat tarvilik mitte <u>valitsejate</u> tuluks, nagu arvata võiks, ei, <u>rahvaste</u> tuluks — ja kuida peaksid need rahvad asjast nõnda arusaamise suutma ühendada säherduse inimsoo mõistega, keda kirik ega kirikuvalitsejad <u>ei</u> taluta? Mina mõtlen, papa, et niisugusest vabaduseideest võivad ikka ainult üksikud aru saada, ja mida edasijõudnumad niisugused üksikud ses asjas on, seda selgemini lasevad nad välja paista selle massi vaimset tähtsust, kelle seast nad on tulnud. Kas võib siis mass, — ma mõtlen tänapäevast, mitte seda, nagu ta oleks <u>olla võinud</u> — mõista neidsinatseid, kes enda temast pidid lahti kiskuma, et oma vaateid maailma ja religiooni kohta vabalt ja iseseisvalt arendada? Ütelge mulle, papa, kui palju mõttekaaslasi on siis <u>Teil enesel</u> nõndanimetatud <u>haritud</u> ringkondades? Inimesed on <u>laisad mõtlema</u> ja seal, kus nad miski asja taipamisest <u>ei pääse</u>, on nad <u>arad</u>. Küllap see tuleb sellest, et mingi aja suured inimesed elavad ikka vastuoksa selle aja vaimule, olgugi see, mida <u>hariduseks</u> nimetatakse, üks kõike nivelleeriv vägi. Suur hulk ei jõua neile mitte järele. Jah, papa, minu alandliku arvamise järgi peaks, kui mitte vahest tuhat aastat, aga veel aastasadasid mööda minema, enne kui suurele hulgale ristiusu tuuma kantslite pealt ilma ühegi katteta jutlustatakse ja selle kuulutajad täiesti kartuseta ütelda <u>tohivad</u>: "Tehke minu <u>tegude ja</u> minu sõnade järgi!" Armastusekäsust on nad karistusevitsa teinud ega pane seda enne käest, kui nende eestkostetav on vitsa alt välja kasvanud. Aga — millal saavad kõik inimese-aruliseks, papa? See'p see on!</p>
<p>Kes teab, papa, vahest ei lähegi meie tõekspidamised alati nii kaugele lahku, nagu Teie arvate; aga <u>minu</u> aastates ei tohi ma ainult iga kord söandada otsust anda, mille peale <u>Teil</u> täielik õigus on. Mis õigus on <u>minul</u> nt Hurda katseid ortograafia põllul kiita või laita, minul, kes ma eesti ortograafiale ei miskit head, ainult halba olen teinud! Ma ei taha salata, et ma neist (neist uuendustest) esiotsa õiget magu ei saa, aga kas ei võiks just see tõenduseks olla, et nad edaspidi võidu pärivad? Kui papa Kreutzwald, kui Ahrens jt oma uuendustega ette astusid, siis tõsteti nende idee pärast ka hädakisa ja peeti seda koguni <u>hukatust toovaks</u>, — kuulutati ette, et selle tarvitusele võtmisest tuleb kõike halba, mida vaid olemas! Kannatust! Küll me näeme! Härra Gamaliel oli omal ajal tark mees, küllap ta teadis, mis ütles.<note place="end" n="1"><p>Gamaliel vanem ehk Gamaliel I — juhtiv juudi õpetaja I sajandi I poolel pKr, tuntud kui variseride juht, kes päästis apostlid surmaotsusest Apostlite tegude raamatu loos, kus teda tsiteeritakse: "Jätke need inimesed rahule ja laske neil olla — sest kui see nõu või tegu on inimestest, siis see läheb tühja, aga kui see on Jumalast, ei suuda teie seda hävitada" (Ap 5:38—39).</p></note> Lisalehe <u>sisu</u> — <i>c'est autre chose</i><note place="end" n="2"><p>see on teine asi (pr k).</p></note>! Ma ei tea mitte, kas Hurt ei ole rahvalikuks kirjameheks <u>loodud</u> või on ta eksiarvamisel selle kohta, kui kaugele võib rahvalikus kujutamiseviisis minna? Meie rahval ei ole õpetatud mehi, kellele ehk <i>Postimeest</i> vaimutoidu allikaks tarvis oleks: mis seal ilmub, tuleb rahvale <u>suupäraseks</u>, <u>väga</u> suupäraseks teha, sest see, <u>kuida</u> ja <u>mis</u> pakutakse, on siin märksa tähtsam, kui seda uskuma tahavad panna härrad, kes siiamaale ainult pealt vaadates kõrval seisid ja arvustasid. Ma arvan, küllap H[urt] on nüüd juba ses tükis üht-teist elult õppinud. Teie ütlete, tal on palju iseteadlikku meelt, temal <u>tohibki</u> seda olla, sest ta on soliidne tubli tööjõud ja kui palju piskuma pärast on mõnel tema suguvennal palju rohkemal mõõdul iseteadlikku — ei, see sõna on selle jaoks liig aulik — edevat meelt! Vahest ei puudu tal muud kui ainult harjumine kirjanduse, s.o ajakirjanduse põllul. Üksikute otsus ei ulata rääkima <u>kogu</u> rahvahulga eest <i>Järva-, Harju-, Virumaal ja Alutagusel</i> või — kes "rahva häält" ei saa pidada "jumala hääleks", ärgu kirjutagu üheski ajalehes, vaid jäägu mitteperioodilise kirjavara juurde! Siin tõenäolikult leiaks H[urda] iseviis õiget hindamist, kuna ta praegu, ma kardan, oma laadis mõndagi muutma peab, kui kiitvat vastuvõtmist tahab leida. Aga võib-olla ei ole see temale nii tähtis kui omaenda olemuse väljendamine — Teie, südamepapakene, lasete ju ka oma <i>"Tuletorni"</i> trükkida, ehk küll Teie sõbra väljavaated ses asjas lootusi ei anna! Vahest eksib ta siiski, papa! Ülisuure õhinaga vastuvõtmist ei oota Teie ju isegi, seks ei ole meie rahvas praegu veel küps, aga paremaks arvan ma vastuvõtmise siiski kui see auväärt kriitik, iseäranis nüüd, kus just näitekirjandusest eestlaste keskel palju juttu on. Ma ei läbe hästi ära oodatagi Teie töö ilmumist, ehk ma küll seda esimeses kujus juba tunnen. Kas Teie seda veel muutsite, kas palju, papa? Jah — seekord!</p>
<p>Seal nüüd meelitavad päikesekiired jälle kõik tõsised mõtted metsa — nii särav ja juba nii soe ning mina istun nagu lind nelja kitsa seina vahel! Kas Teie ei või siis mulle täiesti salakesi ütelda, papa, millal tuleb <u>mai</u>, haljas, armas mai? Ah, ma olen laps, ikka veel suur, vana laps oma kirjude ja sassis soovide ja mõtetega, ja jään, kardan, seks eluks ajaks, hoolimata aastatest ja elu õpetustest ja hoolimata inimeste naeratamisest! Nendest võin ma küll üht-teist mõista, palju koguni, aga ainult jumala maailmast seal õues mõistan ma <u>kõik</u> ja <u>ilma</u> seletamiseta ja kommentaarita; ainuüksi seal on arusaamine täielik, ja, nagu ma küllap vist fantaseerin, vastastikune! Ah, mispärast ei ole inimesed kõik head, nagu loodus õues, sest nõnda raske on ju kurjaks saada ja <u>täiesti</u> seda olla ei jaksa me iial! Kõige selle tagaigatsemine, mis on hea, ilus ja suur, ei jäta meid tervel elukäigul maha ja — pettasaamine ka mitte! Tahaks saada kõvaks iseenese ja teiste vastu, aga — see teeb veel enam haiget, ja peaaegu on see egoism, et jätame omale põues ikka kui tahes väikese paigakese, kus sest kivistavast mõjust võib puhata, miska elu meid ümbritseb. Mäherdune tuleb lõpp? Missugused on need ülendavad mõtted, mis minusugusele olevusele võiksid viimsed minutid kergeks teha? Ma ei tea seda. Minust on kasu ka, seda ma tean, aga — sellesse, et minust kasu on, <u>suren</u> ma aegamööda!</p>
<p>Noh, küllap nõnda on kõige õigem, kuida ta on, ja lõpuks ei ole säherduse ilma sihita igatsuse kätte ükski surnud. Õues on lumi puude oksadelt lahti löönud, need on mustad ja kurvad, aga ometi tähendab see palju, kui januselt nad soojenenud päikesekiiri imevad! Kui väga ma armastan seda tasast muutumist ja kasvamist looduses, seda sugenemist ja saamist, mis nii vaevalt märgatav, nii vaikne iseendas ja siiski kannab eneses idusid ja seemneivasid kõigeks seks lahkeks toreduseks, mille õilmerikas maipäev meie ümber naerma paneb! Minagi tahan rahulik olla. Minu ümber võiks lugu ju palju kurvem olla — see on ju üksnes paha rahulolematu meel, mis nii suure lustiga kõike hallis värvis näeb. Papa, Teie peate mind ka edaspidi natukene armsaks pidama!</p>
<p>Tund on möödas — enam ma ei tohi. Rohkete valude pärast tuli mulle sama lugu kätte, mis Teile rohke töö tõttu: pidin oma kirjavahetuse sootumaks unarule jätma. Järgmised kirjaread, selle kuu lõpetusel, lähevad Berliini<note place="end" n="3"><p> s.o professor Schottile.</p></note>, kuhu kirjutamises vastu minu tahtmist jälle pikem vaheaeg tuli. Kui Teie vahest varem peaksite sinna kirjutama, siis tervitage professorit minu poolt, papa, ja ütelge sõnake minu vabandamiseks, eks? Papakene ise aga jääb ilusasti terveks ega hooli sest rumalast tööst rohkem kui tervis lubab, — selle tõotuse kauplen Teilt välja. — Vähe aega enne haigeksjäämist sain Bruttanite pool Weineri daamide suust sõnumi Teie härra poja kihlusest.<note place="end" n="4"><p>Andreas Bruttan (1824—1893), Tartu kreiskooli ja gümnaasiumi õpetaja, hiljem inspektor; oli abielus Tartu gümnaasiumi õpetaja Carl Weineri (1833—1915) õega, kelle teine õde oli Kr-i väimehe Gustav Blumbergi esimene naine. Carl Weiner omakorda oli Kr-i naise õepoeg. Kr-i poeg Alexis kihlus Sophie Huseniga Tallinnas 1871. a algul, abiellus 2. märtsil samal aastal, vt Kirjavahetus IV, lk 291—292.</p></note> Kas ma tohin seks puhuks tuua oma ja minu omaste õnnesoovi? See on tõsiselt ja südamest mõeldud.</p>
<p>Vastutervitusega meie perekonnalt ja lapselikku austust ja armastust kinnitades</p>
<p>Teie</p>
<p>Lydia J.</p>
</body>