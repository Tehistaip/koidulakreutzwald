<?xml version="1.0" encoding="UTF-8"?>
<body>
<h2 author="KREUTZWALD" number="17">17. KREUTZWALD KOIDULALE.</h2>
<source>EKM EKLA, f 59, m 1:6, l. 9</source>
<p>[Enne 17. märtsi 1868]</p>
<p><i><u>Neljas õhtu.</u></i></p>
<p><i>Ehk küll kasin aeg näppude vahelt kipub ära kaduma, kus õhtud päev-päevalt lühemaks lähevad, siiski pean püüdma hakatud töö lõpetusele viia.</i></p>
<p><i><u>"Kindel põhi".</u></i><note place="end" n="1"><p>Kr. lõpetas "Kolmanda õhtu" luuletusega "Kasepuu", niisiis on ta jätnud kolm sellele järgnevat luuletust: "Kui õis, mis õitseb heinamaal", "Ise tahtsid" ning "Halasta ja kannata" käsitlemata.</p></note><i> Selle laulukesega ei saa meil pikemat ajaviidet olema, mis kui üks õpetlik lugu</i> (didaktisches Gedicht) <i>oma kohust täidab ja iseäranis meie eesti rahva kohta väga mõnus näitab, kellel neist kahest tükist, mis laul kuulutab, suur puudus on, sest et pikk orjapõli inimesi tõsidusest ja truudusest on ära võõrutanud, mispärast tuleva põlve lastekasvatajatel palju tööd ja harimist saab olema, enne kui umbrohust puhastatud põldu neid kasvusid võib kasvama panna.</i></p>
<p><i>Teise str[oofi] v[ärss] 1. ja 2. tarvitavad natuke silendamist, juba värsimõõdul on "hüütakse" siin kõlvatu, sest meie ei või temast iial "hüütakse" _ — _ teha, vaid — _ _, või hädapärast — — _, sest et hüüd loodust mööda</i><note place="end" n="2"><p>s.o oma loomu poolest, oma loomult.</p></note><i> igakord pikk [silp] on. Mis Teie arvate, kuid neid värssisid nõnda katsuksime painutada: </i></p>
<lg type="poem">
<lg type="stanza">
<l>"Jah, <u>tõsidus</u> ja <u>truudus</u>, </l>
<l>— Need anded jumalast, </l>
<l>Meil ülemaks on ehteks </l>
<l>Kui kullast, hõbedast."<note place="end" n="3"><p>Koidulal: Neid <u>tõsidus</u> ja <u>truu'us</u> / Hüütakse; kallimast' / Sind katavad kui ehted, / Mis kullast, hõbedast. — L. Koidula, Luuletused. Tallinn, 1969, lk 123.</p></note></l>
</lg>
</lg>
<p><i><u>"Pitkalt kiigub paadikene"</u> — on üks iluõilmekene, mis selgest tunnistab, et meie "ööbikul" küllalist tiibaderammu on teiste laululindudega ühes lennata ja, kus tarvis, nendest tükikese mööda minna. Aga, armas laulik, lõpetuse värsid panevad mind natuke kohkuma! "<u>See</u> ka mõistab naeratada, Hellast', armsast' meelitada" — ja varsti selle peale, oh häda! — "Ära usu, ära usu vaga silmanägu sa". — Kas see vististi tõsi on? — Niisuke rusikavops lööb minu peegliklaasi puruks ja äratab mind kaunist unenäost üles. Väga kole lugu oleks, kui iga roosipõõsa varjul üks kokkukeeratud madu peaks magama! — Lubage mulle seda kartust vähendada ja edaspidi veel uskuda, et ühtki reeglit ei ole ilma väljavõtuta</i><note place="end" n="4"><p>s.o erandita (vrd sks <i>ausnahme</i>).</p></note><i>. Mis ma vaene muidu oma Emajõe ööbikuga pean tegema?! — Olid kõik tema vilistamised sireenide</i><note place="end" n="5"><p>Sireen — merenümf muinaskreeka mütoloogias, kes oma nõidusliku lauluga meremehi enda juurde meelitas, et neid siis hukutada.</p></note><i> laulud, miska mind sügava voolmehaua kohta uputama püüdis meelitada?!! — — </i></p>
<p><u><i>"Tee lahti!"</i></u></p>
<p><i>Laul ise on kena ja laitmatu, aga ühe sõna pärast pean Teie käest otsust nõudma: kas Pärnumaal</i> die Schneetriften <i>tõesti "lumehang<u>u</u>d" nimetatakse, üks sõna, mis keeleseaduse vastu jookseb.</i><note place="end" n="6"><p>Koidulal: Las' armupäikest sulatada / Ka külmad hangud südamest! — L. Koidula, Luuletused. Tallinn, 1969, lk 126. Murdesõna <i>(lume)hang : hangu</i> on registreeritud Häädemeestelt, varemini võis see olla Pärnumaal laiemalt levinud.</p></note><i> Grammatikas nõnda kui igal pool Tallinnamaa rahvakeeles leiame: "hang, gen. hangu",</i> die Heugabel, mitm. <i>"hangud". Sellevastu "lumehang, gen. hang<u>e</u>",</i> mitm. <i>"hang<u>e</u>d". Väga imelik näitaks, kui Pärnu rahvas selle reegli vastu sõnapainutamist pruugiks on võtnud! </i></p>
<p><i>Str[oof] 5, v[ärss] 3. Teie teate, kuida ma sõnale "tend" sõjasõnumeid olen saatnud, sellepärast ei pääse väeti ka siin minu vaenu eest. Ma ütleksin siin tema asemel</i></p>
<lg type="poem">
<lg type="stanza">
<l>"Oh soenda elul teda, süüta".<note place="end" n="7"><p>Koidulal: Oh soenda tend, elul' süüta. — Samas.</p></note></l>
</lg>
</lg>
<p><i>Mõni suvelind võiks siin küsida: </i></p>
<lg type="poem">
<lg type="stanza">
<l>Oh kas siis südant üksi tahad</l>
<l>Vait jätta, tuimaks, armuke? </l>
</lg>
</lg>
<p><i>Aga kunstimeistrilt ei tohi keegi nõnda küsima minna, sest et meil õigust ei ole taga nõuda, mis tundmuses ta oma tegu oli sünnitanud. Meie vaatame kuju ja rõõmustame tema osavuse üle, teadmata, kas üks õnnelik rahuline süda seda oli loonud või kas kurbus ja valu meistri seltsimehed olnud ja tema oma paksuksläinud värvisid pisaratega oli vedelamaks teinud. Seda jätab pildivaataja enamasti ikka unustusse. — — </i></p>
<p><u><i>"Su priiust olid matnud —"</i></u></p>
<p><i>Kui selle ilusa, igapidi laitmatu laulu mõtted kõik originaalsed on, siis lendab mul müts sedamaid peast pihusse ja ma teen Teile siblijalgu, et tolm taga! Aga oleksite Teie ka võõrast külast midagi laenuks võtnud, siis ei tõuseks sellest pisematki pattu. Laul on sõna ja sisu poolest kaunis, näitab igas tükis, kuida Teil tarvis ei ole "kotka sulgede peidus" pilve piirilt üle lennata, kuhu, — kuida juba üleval nimetasin, — tiivad küllaltki kannavad. Kui laulu esimest korda lugesin ja tema sünnitajast veel musta ega valget ei teadnud, pidin ma vaimus tänades lauliku kätt pigistama, selle palgaga palun ka täna leppida. </i></p>
<p><i>Et "tend" viimase stroofi 4. värsist maha jääks, ütleksin mina: </i></p>
<lg type="poem">
<lg type="stanza">
<l>"Ta vastu tõttavad".<note place="end" n="8"><p>Koidulal: Ja rõõmuperlid silmas / Tend vastu võtavad. — Samas, lk 128.</p></note></l>
</lg>
</lg>
<p><i><u>"Kevade tulek"</u> näitab teiste laulude kõrval vähem sile välja, ei ole mitte nõnda, kuida ma seda sooviksin ja õigusega Teie käest võiksin loota. Ka pean Teilt seletust paluma, mis str[oof] 1, v[ärss] 1 "ränge" tähendab? Ränk, külm, kange, pakane etc. talv olen ma kuulnud, aga ei iial säherdust genitiivi vormi, sest "ränk" moondab ennast genit. "rän<u>ga</u>". Oli siin ehk trükkija patt a asemele e pannud?</i><note place="end" n="9"><p> Koidulal: So riik on lõpnud, ränge talve! / Oh tere, tere, kevade! / Puuoksake taa paisub mahlast / Jo laulud täitvad südame! / Nüüd rohelises riides kõnnib / Noor lootus õits'ja vainu peal / Ja jälle heliseb mo kõrvu / Ta imelik, ta magus heal! — Samas, lk 129.</p></note></p>
<p><i>Nimetatud str[oofi] v[ärss] 3. "Puuoksake ta paisub mahlast", eks näitaks mõnusam "ju paisub mahlast" ütelda? </i></p>
<p><i>V[ärss] 6. "Noor lootus õits<u>va</u> vainu peal". V[ärss] 7. oleks rahvakeele murdel parem ütelda: "Ja jälle heliseb mul kõrva". </i></p>
<p><i>Str[oof] 2, v[ärss] 3. "kui linnuk'seks veel pead end muutma" — niisugust lühendust ei tohi heaks kiita, parem paiskaksin ma "veel" üle laeva sõrva merde ja ütleksin: </i></p>
<lg type="poem">
<lg type="stanza">
<l>"Kui linnukeseks pead end muutma". </l>
</lg>
</lg>
<p><i>Lühendatud "meelitada", nõnda kui eelkäivas laulus halastada, ei tohi õiguse pärast mitte "meelita'", "halasta'" kirjutada, vaid: "meelit'da", "halast'da". </i></p>
<p><i>Str[oof] 3, v[ärss] 2. "Ja olgu raske sinu süüd", kui — kuida avalikult välja näitab — siin substantiiv pluuralis seisab, siis peab ka tema adjektiiv seal olema, sellepärast "rask<u>ed</u>".</i><note place="end" n="10"><p>Rahvakeeles esineb sõna <i>süü</i> ainsuse nimetav kääne kohati ka kujul <i>süüd</i>.</p></note></p>
<p><u><i>"Küll tahaks nad —".</i></u></p>
<p><i>Str[oof] 2, v[ärss] 2 näitab "on" üleliigne, sest et seotud kõnes</i> (gebundene Rede) <i>tema mahajätmine viga ei tee. Kui Teie ütleksite:</i></p>
<lg type="poem">
<lg type="stanza">
<l>"Veel vaimuside'd kanged</l>
<l>Ja mõõgad teravad</l>
<l>So vaenlastel" <i>etc.</i><note place="end" n="11"><p>Koidulal: Veel vaimusided kanged / On, mõegad teravad / So vaenlastel — Samas, lk 123.</p></note></l>
</lg>
</lg>
<p><i>Siis võib lugeja mõttes hõlpsalt "on" juurde lisada ja mõtteta lugeja pärast ei maksa laulikul iial taevalikku annet raiskama minna.</i></p>
<p><i>Muidu on lauluke laitmatu. </i></p>
<p><u><i>"Maailmale ära ütle!"</i></u></p>
<p><i>on mõtete poolest laitmatu, aga avaldamisesõnal</i><note place="end" n="12"><p>S.o sõnastusel.</p></note><i> võiks mõnes paigas silendamist tarvis olla. Kohe sisseminekul näitavad värsid natuke pakitusel, mis laulule kahju tegemata hõlpsalt nõnda võiksid lennukamaks minna: </i></p>
<lg type="poem">
<lg type="stanza">
<l>"Silm, tõuse üles taeva poole,</l>
<l>Kui vaen sind koormab, ahastus, —</l>
<l>Sealt nõua jõudu tähte' paistelt,</l>
<l>Kui kiusab siin sind kadedus."<note place="end" n="13"><p>Koidulal: Silm, üles taeva poole tõuse, / Kui koormab vaev sind, ahastus, / Sealt tähe paistelt jõudu nõua, / Kui siin sind kiusab kadedus. — Samas, lk 131.</p></note></l>
</lg>
</lg>
<p><i>Teine stroof võiks praegusel vormil seisma jääda. Niisamuti ka kolmas stroof, kui värss 3 mitte </i></p>
<lg type="poem">
<lg type="stanza">
<l>"Teist süd<u>ant</u>" ei peaks tarvitama?<note place="end" n="14"><p>Koidulal: — leidsid sa / Teist süda, kes truu armastuses. — Samas.</p></note></l>
</lg>
</lg>
<p><i>Neljanda stroofi lõngad [on] läinud natuke sasisse. Siin ei ole paremat nõu, kui tompu tules ümber sulatada ja kogunist uuesti valada. <u>Kuidas?</u> Teile siin mingil viisil teerada juhatada — võiks ninatarkus olla. — </i></p>
<p>"Sa omad põlved nikuta", rahvalikum "põlvi nikuta". Niisamuti järgmises värsis võiks mõnusam olla kirja järgi ütelda:</p>
<lg type="poem">
<lg type="stanza">
<l>"Ja palu: <u>Sinu tahtmin sündku</u>".<note place="end" n="15"><p>Koidulal: Ja palu: "<u>Sinu</u> sõna sündku!" / <u>Maailma</u> — ära rooma sa! — Samas, lk 132.</p></note></l>
</lg>
</lg>
<p><i>Saksa keeles leiame küll sagedasti pruugitavat:</i> vor Menschen, oder vor der Welt sollst du nicht <u>kriechen</u>,<note place="end" n="16"><p>Inimeste või maailma ees ei pea sa mitte roomama (sks k). </p></note><i> aga viimast sõna ei tohi meie mitte oma roomamisega ümber tõlkida, sest et siin</i> das Kriechen <i>mitte niisugune ei ole, kui meie aastase lapse või mao [kohta] oma roomamisega tähendame. Minu arvates oleks mõnusam ütelda: </i></p>
<lg type="poem">
<lg type="stanza">
<l>"Maailma — ära kummarda".</l>
</lg>
</lg>
<p><i>Viimane stroof võiks jääda, kuida ta on.</i></p>
<p><u><i>"Mõtted Toomemäel"</i></u> —</p>
<p><i>Selle lõpplaulu külge ei julge ma mitte kartuseta oma näppusid pista, jalad võiksid hõlpsalt jää peal libiseda, sest et siin palju enam laita kui kiita on ja mitte vana sakslaste sõna järgi ei või ütelda:</i> "Ende krönt das Werk!"<note place="end" n="17"><p>Lõpp kroonib tööd (sks k).</p></note><i> Mõtted käivad küll enamasti laitmata sammul, kui eksitused vanaaja sõnumite vastu maha arvame, millest juba esimesel õhtul räägiti, et nimetatud mägi mitte K[alevi]p[oja] haud ei ole. — Sellest eksimisest lugupidamata on laulu küljes rohket viilimist ja parandamist tarvis, enne kui temast oma teiste laulude sarnase võite teha. Kohe str[oof] 1, v[ärss] 3 on ühele sõnale keeleseaduse vastu väekaupa kuub selga pandud, kui riimimise pärast <u>"piirine"</u> kirjutate, üks kaasus, mis igakord -<u>ni</u> tarvitab ja sellepärast "piire<u>ni</u>" siin peaks seisma.</i><note place="end" n="18"><p>Kr. tarvitas sõna <i>piir</i> asemel ikka <i>piire</i>, seetõttu soovitas ta Koidulale vormi <i>piireni</i>.</p></note></p>
<p><i>Teisest stroofist juttu alustades, leitakse kohe sisse minnes värsid kui vägisi jooksma: </i></p>
<lg type="poem">
<lg type="stanza">
<l>"Aastatuhanded on läinud,</l>
<l>Tulnud; tuul ja päike teinud" <i>etc.</i> </l>
</lg>
</lg>
<p><i>Kelgutallad oleksid võinud libedamasti joosta, kui stroofi nõnda saaksite andma: </i></p>
<lg type="poem">
<lg type="stanza">
<l>"Aastatuhanded on näinud</l>
<l>Tööd, mis tuul ja päike teinud</l>
<l>Sinu pinnal, Eestimaa. </l>
<l>Palju on nad maha matnud,</l>
<l>Küllaltki veel järel jätnud</l>
<l>Muistset meelde tuleta'."<note place="end" n="19"><p>Koidulal: Aastatuhanded on läinud, / Tulnud; tuul ja päike teinud / Tööd so pinnal, Eestimaa: / Mõnda küll nad maha matnud, / Küll, oh küll meil' siiski jätnud / Muistset meele tuleta'! — L. Koidula, Luuletused. Tallinn, 1969, lk 133.</p></note></l>
</lg>
</lg>
<p><i>Nende kahe esimese stroofi riimid on järeletulevate vastu kullaks nimetada, sest kolmandas teretavad meid — "jumal" ja "kannel", "lapsed" ja "võsad", mida keegi riimiks ei tohi pidada. Eks oleks parem olnud neid sünnitamata jätta ja mõtteid riimist lugupidamata avaldada! "Laulu<u>lehkav</u> kannel" on juba ülemal kõlbmata loomade sekka mõistetud. — "Helises siin <u>põhja</u> peal" näitab peaaegu, kui räägiks meile keegi tõrre põhjast, sest saksa keeles pruugitav</i> "Auf diesem Grunde"<note place="end" n="20"><p>sel põhjal (sks k).</p></note><i> kõliseb meie keeles ja kõrvas võõras.</i></p>
<p><i>4. str[oofi] viimases värsis leiame riimi pärast, aga kogunist keeleseaduse vastu:</i></p>
<p><i>"Priiuselust isa<u>maas</u>" — see on: maa sees, hauas — jah, seal on meil kõigil priiuselu, millest siin ei räägitud, vaid elust maa <u>peal</u>, — "<u>isamaal</u>". </i></p>
<p><i>2. ja kolmandas värsis seisab "neil" kaks korda, kus ühest juba küllalt võiks saada. See laul oleks parem võinud trükkimata jääda, kui et kõhetumal näol meie silma ette astus.</i> Ilma riimi sunduseta, s.t kui Te riimi kõrvaliseks asjaks oleksite jätnud, oleks neist mõtetest, millele laul on ehitatud, midagi üsna head võinud saada, kuna need mõtted nüüd riimi sunnisärgis hädavaevalt hingata suudavad. Sedaviisi oleksite võinud riimimata kombel neljandas stroofis hoopis paremas keeles ja õigemini öelda:</p>
<lg type="poem">
<lg type="stanza">
<l>Linnul, puul ja metsaloomal </l>
<l>Olid antud lauluhääled, </l>
<l>Sõnad suhu elama, </l>
<l>Miska õnnest nad ja rahust, </l>
<l>Kevade ja talve rõõmust, </l>
<l>Priiuspõlvest rääkisid.<note place="end" n="21"><p>Koidulal: Lind ja puu ja metsaloomad — / Neil kõik olid lauluhealed, / Sõnad suus neil elamas. / Õnnest rääkisid ja rahust, / Kevade ja talve rõõmust, / Priius'elust isamaas. — Samas.</p></note></l>
</lg>
</lg>
<p>Kuigi järgmised stroofid on ladusamad, jätavad need riimide poolest ometi nii mõndagi soovida, mispärast ma neid mitte kuskilgi <u>Teie</u> vääriliseks ei saa pidada. Sest <i>tõusvad — ülendavad, vereriides — vankris, pinnal — usul, valitsesid — murdsid, nimet — püüdnud, tema — käsa etc. etc.</i> — neid ei hakka ükski õigeks riimiks pidama. Leiate Teie juhtumisi parajat aega ja õiget meeleolu, siis töötage see laul uuesti ümber ja kui Teie senine usaldus minu vastu siis veel moondamatuks on jäänud, saatke käsikiri mulle näha. Ma olen kindel, et Teie sellest möödanikule tagasivaatamisest säärase asja luua <u>võite</u> ja ka <u>loote</u>, millest nii praegune kui ka järeltulev põlv rõõmu võib tunda.</p>
<p>Mul on valus, uskuge mind, armas Lydia, et ma Teie raamatukese, kus nii palju ilusat on, hävitava otsusega käest pean panema, kuid ma ei saa Teid aidata. Minu otsekohese meele kohta olete ju küll nii mõnegi tunnismärgi saanud ja teiselt poolt on Teil ka sama palju tõendusi käepärast, et kõigest laitmisest hoolimata minu suur lugupidamine Teie vastu järjest kasvab, mispärast ma siis ka lootust hellitan, et Teie minu sõnadest mitte <u>võõriti</u> aru ei saa. —</p>
<p>Ikka ja uuesti pean ma kahetsema, et Teie esimene kirjalik külaskäik võõra näo all üle minu majaläve tuli ja ühe paha juhtumise läbi minu vastus kaduma läks. Oh, sellega koos on nii mõndagi ilusat ja head kaotsi läinud! Oleks meie tutvus tookord jalule saanud, siis oleksite võib-olla oma laulude käsikirja mulle läbivaatamiseks usaldanud ja minu märkuste hulgast ka kindlasti üht-teist kasutanud. — Säärasel korral aga — ja see on minule peaasi — oleksime juba varem üksteisest arusaamisele jõudnud, mida me tõenäolikult kumbki poleks kahetsenud. Elul pole meile midagi ülemat pakkuda kui see kokkukõla, mis valitseb kahe ühesarnaselt häälestatud hinge vahel. Mina vähemalt võtan täiesti omaks ilusa tõetera, mille piiskop dr. Walter<note place="end" n="22"><p> Carl Ferdinand Maximilian Anton Walter (1801—1869), Liivimaa kindralsuperintendent 1855—1864, piiskop alates 1859; vrd Kirjavahetus II, lk 217 ja IV, lk 216—218.</p></note> faksiimiles oma pildi alla on pannud: "So viel wir lieben, leben wir."<note place="end" n="23"><p> Kui palju me armastame, nii palju elame (sks k).</p></note> — Kõik muu, mis selle valdkonna alla ei kuulu, on üksnes kiratsemine ja mitte elu. Nagu taim ilma värske õhu ja valguseta kängu jääb, nõnda on lugu ka inimese südamega, kui tal armastus ja osavõtmine puuduvad.</p>
<p>Niisuguses äratundmises arvan ma, et pean seda valusat lugu õnnistama, mis Teid mineval novembrikuul punaseks nutetud silmadega minu juurde juhatas, kui Te arvasite, et Teile ülekohtusel viisil liiga oli tehtud. Mõni teine oleks ehk ennast karmist vastusest ära hirmutada lasknud ja asja sinnapaika jätnud, kuid <u>Teil</u> oli see õige tundmine, et kareda koore all siiski parem tuum varjul võiks olla. Minu silmale aga ei jäänud mitte märkamata, et tütarlaps, kes täie õigusega enese kaitseks välja astus, haruldaselt anderikas oli. Sel põhjal tuli siis lähenemisteed sillutada. Kuigi mina oma ettevaatamatute sõnadega varsti uued tormid välja kutsusin, mis koguni ähvardavaks paisusid, ei jõudnud need ometi kord juba kokkusõlmitud niiti katki kiskuda. Nüüd, kus Te vähemalt pildi kujul minuga ühe katuse all viibite, on mul üsna kindel lootus, et edaspidi enam ükski murdlainetus meie sõpruselaevukest elumerel purustada ei jaksaks. Mahe kevadeõhk ühelt ja rahulik õhtuvilu teiselt poolt pole kohased merd tormiseks ajama! —</p>
<lg type="poem">
<lg type="stanza">
<l>Ära karda, et ma armu</l>
<l>Tunnistan maailmale,</l>
<l>Kui mul huuled sinu ilust</l>
<l>Voolavad kui lätteke. </l>
</lg>
<lg type="stanza">
<l>Nii kui lillemetsa peidus</l>
<l>Magab vaikselt varju all</l>
<l>Kõik see põlev sala asi, </l>
<l>Mis mul põues lõhkeval. </l>
</lg>
<lg type="stanza">
<l>Lõhnab välja tulekibe</l>
<l>Roosist — ära karda sa!</l>
<l>See maailm ei usu lõkkeid,</l>
<l>Saab neid lauluks arvama.</l>
</lg>
</lg>
<p>H. Heine eesti kuues.<note place="end" n="24"><p>Selle luuletuse avaldas Kr. hiljem Sakala Lisalehes pealkirja all "Armastuse saladus (Heine järele)" 26.08.1878, nr 26, lk 1. Eeskujuks oli Heine luuletus "Sorge nie, daß ich verrate" ("Ära karda, et ma reedan") kogust "Neue Gedichte" (1844).</p></note></p>
<p>Palun seda, mis ma siin paberile olen pannud, lahkesti vabandada — küünlavalgel ja tõtt öelda poolpimedate silmadega kirjutades on mu juba niigi raskestiloetav käekiri veel segasemaks läinud.</p>
<p>Kr.</p>
</body>