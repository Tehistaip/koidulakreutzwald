<?xml version="1.0" encoding="UTF-8"?>
<body>
<h2 author="KREUTZWALD" number="58">58. KREUTZWALD KOIDULALE.</h2>
<source>EKM EKLA, f 59, m 1:6, l. 31</source>
<p>Võrul, 13. detsembril 1869, õhtul.</p>
<p>Eelolevad read, minu südamest armas tütreke, peavad homme õhtul postile minema; et ma aga ei tea, kas mul homme tarblikku mahti on, tahan ma Teile juba täna oma soojemat tänu öelda homseks saadetud õnnesoovimise, iseäranis aga paelal sõlmitud oksakese eest. <u>Selle</u> kingitusega olete mulle koguni suurt rõõmu teinud ja mind sügavamini liigutanud, kui ma paberi peal öeldagi suudan. Mul on peaaegu säärane tundmus, nagu oleksite ise siia tulnud. — Ei! veelgi enam — sest nõnda ekstsentriliselt poleks ma oma rõõmu Teie ihusilmade ees ka ilma tunnismeesteta küll avaldada söandanud kui nüüd, kus peale valge hiire ühtki hinge nägemas ei olnud. — Tuhat, tuhat tänu säärase armastusväärse lahkuse eest! See oli õnn, mis ühele surelikule harva osaks saab. — Pärast lõunat kella poole nelja paiku kaunis väsinult koju tulles võtsin <i>Postimehe</i> ümbriku lahti ega märganudki lehel hämara päeva nõrgas valguses seda pliiatsiga kirjutatud rida, mis alles pärastpoole, kui leht juba läbi loetud, lambivalgel silma hakkas. Nüüd polnud muud, kui õhtul kella seitsme ajal kähku poodi, mis õnneks veel lahti oli, ja härra Johansoon andis mulle kirja kätte. Seejärel said väljaspool kõik päevased õiendused lõpetatud, poole üheksa paiku järgnes teejoomine ühes kasina leivavõtmisega, siis aga kadusin oma üksildasse kambrisse kirja lugema. — Olgu siin muuseas veel tähendatud, et Teil härra Johansooni kaudu küll kõige parem ja kindlam tee on oma kirjasid saata, kui need avamata minu kätte peavad jõudma. Minu tee viib iga päev sealt mööda, nõnda siis ei ole äratoomisega pisematki raskust. Kibekiired asjaõiendamised olid homse päeva hoopis meelest tõrjunud, pealegi ei ole ju minu eas üleüldse kuigi armas meelde tuletada, et jällegi üks aasta endisele koormale lisaks on tulnud. Jah, kui neid kahte kuut üksteisega kasvatada<note place="end" n="1"><p>s.o eluaastate arvu 66 numbreid üksteisega korrutada.</p></note> tohiks ja kolmkümmend aastakest maha võiks kustutada — küllap siis oleks asi üsnagi kena! Aga säherdune liikuv muumia — vana vare, mis veel ainult seetõttu üleval seisab, et noored väänkasvud oma juuri pudedate kivide vahele ajanud ja müüri kokkuvarisemise eest hoiavad. Et lugu nõnda, minu kulla laps, siis oli küll koguni trööstiv kuulda, et <u>Teie</u> minust tervelt kaks päeva vanem olete; ühe nõnda elutarga <u>vana</u> sõbranna juures pole nii väga väljanaermist karta, kui vahel südamega koos, mis veel päris tardunud ei ole, ka vana pea peruks kipub minema. <i>Et Teie sõprus mind uhkeks teeb ja oma leekidega talvekülmal hangunud südames mõne korra veel soojasarnast õhku jõuab sünnitada, seda ei tohi ma mitte salata: <u>Teie</u> päikeseterades elab üksnes soojaväge, mille paistel jääpakud sulavad, kuna mina kuu seisusel võõra valguse najal veel vahetevahel teekäijale öösist rada jalgade ees võin näidata. Teie kahetsete, et Tartus pisemat õiekest õitsel ei olla ja läkitate ühtlasi elupuust kitkutud õilme, millel närtsimist ei ole. — Aupaklikult seisan praegu mütsita Teie ees, sest [et] minust <u>vanem</u> olete, ja vanusele tuleb igal pool austust anda!</i> Lubage mulle sel puhul tagantjärgi rõõmu, Teile möödaläinud hällipäevaks <i>post numerando</i><note place="end" n="2"><p>tagantjärele (tasutav) (ld k).</p></note> kõige soojemalt õnne soovida. Peaks mulle ükskord lubatud olema Teid sel päeval isiklikult teretama tulla. — <i>Vanaisa hoidku, armas laps, säherduse viletsuse eest, kus Teie lapselik süda ennast "vaikuse vaipa" minu vastu võiks mähkida. Tulge kandlel sõlmitud sõnaga või lihtsõnaga nagu praegu, Teie tulek on igal viisil armas ja silitab kortsud otsaeest ja palgeilt!</i> — Oh jaa! Homne päev läheb küll harilikus vaikuses mööda ega saa üheski tükis teist nägu olema kui ta 364 venda. Arvatavasti tuleb lõunaks meie vana tuttav preili Caplick,<note place="end" n="3"><p>Jenny Caplick, õpetaja Võrus; vrd Kirjavahetus I–IV, reg. järgi.</p></note> peale tema ei ole küll kedagi tulemas. Peaksin ma homme oma südamepõhjas ehk rõõmsam olema kui viimastel aastatel sel päeval, siis on see ainult tänase järelkaja, sedamööda küll <u>Teie</u> teene! Öelge ka oma armsatele omastele südamlikku tänu nende sõbralikkude õnnesoovimiste eest, mis Teie mulle edasi andsite.</p>
<p>Poole Schotimaa tänamise asjus, mis Te minule ülesandeks tegite, oleks mulle küll meelepärasem, kui Teie ise nõnda lahke oleksite ja paari reaga pildi kättesaamist kinnitaksite. Need read tahan siis kindlasti juba esimesel võimalusel edasi saata, sest enne meie uut aastat läheb siit igatahes üks kiri Berliini poole teele. — Kes tõi Teile selle päevapildiga kirja kätte? Just selsamal silmapilgul, kui käskjalg kirja järele tuli, saime ratsakulleriga Tartust sõnumi, et meie tütar haigeks jäänud, mispeale kohe otsustasime oma poja sinna saata. Kirja kättetoimetamine sai siis tema hooleks antud. See põhjani aus iseloom, kelles põrmugi kõverust ei ole, ei kuulu perekonnas antiaanlaste komplotti<note place="end" n="4"><p>s.o Kr-i ja Koidula kirjavahetuse vastaste hulka.</p></note>, teda võin ma täiesti usaldada.</p>
<p>Teie soovi kohaselt saadan Teile siis veel korraks selle koha Schotti viimasest kirjast, kus päevapildist räägitakse.</p>
<p>"Nõnda siis olge — palun ja vannutan Teid — teist korda <i>postillon ... de reconnaissance</i><note place="end" n="5"><p>tänu käskjalg (pr k).</p></note> selle armastusväärse olevuse juures, kes mulle tõesti suuremat lahkust üles näitab, kui seda kauge tundmatu iganes loota oleks tohtinud. Emajõe ööbiku jaoks siia juurdelisatud pildi juures oleks mul kahe asja pärast nurisemist: esimene on <u>minu</u> süü, teine läheb aga fotograafi "kraesse" (nagu Fritz Reuter ütleks).<note place="end" n="6"><p>Kirjas on kasutatud alamsaksakeelset sõna <i>Schalm</i>.</p></note> Nimelt olin ma sellesinatse operatsiooni ajal silmad natuke kokku pigistanud ja seetõttu on kogu mu väljanägemine pisut võõra — (minu naise arvates <u>mongoli</u>pärase) ilme saanud. Mis aga puutub <u>kaela musta värvi</u> (nagu oleksin ma lõuast allapoole neeger) — siis pole minul sealjuures küll pisematki süüd."</p>
<p>Teine koht kõlab nõnda:</p>
<p>"Reisitähelepanekud Eesti- ja Liivimaalt, mis üks soome härra C. G. S[wan] <i>Kuukauslehti</i> 8.—10. numbris avaldab, on Teile muidugi juba tuttavad. Kahjuks ei ole just nr. 9 minu kätte jõudnud, mida ma seda enam kahetsen, et arvatavasti just selles numbris meie noorest sõbrannast räägitakse. 10. nr-is nimetab ta kord kiitvalt härra Jannsenit ja avaldab lõpuks tänu kõige selle suure lahkuse eest, miska teda ja veel teisigi (sest ta ütleb <u>meid</u>) härra Jannseni <i>talos</i> vastu võetud, nõnda et tema tagasireisi alustades <i>"todellakin haikealla mielellä"</i><note place="end" n="7"><p>tõeliselt kurva meelega (sm k); vrd kiri 57, viide 16.</p></note> härra Hunfalvy vankrisse istunud. Ma tahaksin teada, kas selles meelehaiguses ka "ööbikul" oma osa süüd olnud — kuid see on muidugi ilmaaegne uudishimu."</p>
<p>See siin olgu Teile ärapõletatud kirja asetäiteks, ülejäänud osaga pole Te midagi kaotanud. Nagu tuntud vanasõna ütleb, pidavat iga õnnetusega õnn kaasas käima, ja nõnda oli lugu ka Teie kirjutuselaua tulekahjuga, kus päevapilt tuleroaks ei langenud. See oleks tõesti heakstegematu kaotus olnud! —</p>
<p>Härra Jacobson võib oma antikriitikas kirjutada, mis ta iganes tahab, sellest pole mul sooja ega külma. Mina ütlesin <u>oma</u> arvamise — nagu ikka — otsekoheselt välja, ja sellest aitab. Sulesõja pidamiseks olen mina liiga vana, pealegi tuleb siia juurde veel asjalugu, et tema ise minu käest retsensiooni palus.<note place="end" n="8"><p>Vrd Kr-i kiri Jakobsonile 14.11.1868 (Jakobsoni kirjad Kr-ile pole säilinud): "Kui Teie 2. oktoobril läkitatud kirjandiku ja raamatu [s.o "Teadus ja seadus põllul" I, vt kiri 52, viide 1] vastus ja tänu natuke pikale viibinud, siis palun sellega mind vabandada, et need lahked anded vast oktoobrikuu lõpul minu näppude vahele puutusid ja mul varem vastamise mahti ei juhtunud. — Paari päeva eest läks Teie <u>soovimist mööda</u> kuulutus [s.o retsensioon] "Postimehele", mille seest kiitust ja laitust leiate." — E. Kirj. V (1910), lk 95.</p></note> Kes vaevaks võtab tema raamatu tähelepanelikult läbi lugeda ja iseäranis <u>keelt</u> silmas peab, see tohiks küll tunnistada, et minu talituseviis niisama humaanne kui ka heatahtlik oli. — Aga säärased nad on, need hilpharakad, kes on küll maiad meelituste peale, aga tõrksad tõesõna vastu võtma ja koguni kurdid kuulma, et nemad kui ekslikud inimeseloomad mõnikord ka siin või seal komistada võivad.</p>
<p>On juba hiline öö, või õigemini öelda varane hommik, sellepärast lubage mul tänaseks lõpetada. Südamliku tervituse ja kõige tõsisema aupakkumisega</p>
<p>Teie alandlik</p>
<p><i>Viru laulik.</i></p>
<p>P. S.</p>
<p>See kiri pidi eile õhtul postile minema, jäi aga mõningate takistuste tõttu ära viimata, sellepärast saadan ta siis homme hommikul ühe juhusliku minejaga oma poja kätte, kes ta Teile koos ammutuntud väärtuseta raamatukesega<note place="end" n="9"><p>Mis raamatust kõne, on teadmata. Koidula kirjutab järgmises kirjas "raamatukese" kättesaamisest, kuid ei nimeta samuti selle pealkirja.</p></note> kätte toimetab.</p>
<p>15. detsembril 1869.</p>
</body>