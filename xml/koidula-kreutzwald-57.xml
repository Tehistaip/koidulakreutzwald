<?xml version="1.0" encoding="UTF-8"?>
<body>
<h2 author="KOIDULA" number="57">57. KOIDULA KREUTZWALDILE.</h2>
<source>EKM EKLA, f 63, m 1:2, l. 27</source>
<p><i>Tartus, 11., 12. jõulukuul 1869.</i></p>
<p><i>Armas austatud isalik sõber!</i></p>
<p><i>Tänaseks oli mul nõu Teile ka oma nõtra sõnakest Teie aupäevaks</i><note place="end" n="1"><p>Kr-i sünnipäevaks 14. detsembril.</p></note><i> jalge ette panna, enne veel, kui ma teadsin, mis uus rõõm </i><note place="end" n="2"><p>Kr-i kiri koos Schotti fotoga, saadetud ilmselt detsembri algupoolel. Koidula selgitab järgnevalt kirja hävimise asjaolusid.</p></note><i> mind Teie poolt karastama sai tulema! Taadikene, kui lahke ja helde olete Teie ikka minu vastu! Kas ma Teile pean kõike seda rõõmu tulema ette seletama, mis Teie armas läkitus mulle sünnitanud? Armas isalik sõber, kui suurt muret on see mulle teinud, et kõiges ses kõlvatumas Tartus mitte üksainuke, mitte üksainus väeti õis ei ole õilmitsemas, mida tänane päev Teie kirjutuselaua peale võiks tuua! Aga minu Camellia</i><note place="end" n="3"><p>kameelia (ld k).</p></note><i> ootab, ta ootab juba selle koidu peale, mis teda nupust õitsele äratab ja siis — isa Viru laulik, kui ma tema ka ise peaksin Võrusse tooma, siis peab ta Teile tänast päeva ometi veel korra meelde tuletama! Senikaua aga ei võinud ma oma lapselikku südant mitte vaikuse vaipa vangistada — tõesti, ma ei võinud mitte! Kogemata, poolvägisi, "usu järgi" oli mulle mineva aasta Teie tähtpäev 14. k[uu]p[äeva] peale nimetatud — taadikene, meie oleme ühevanad, paljalt kaks päeva olete minust noorem!</i><note place="end" n="4"><p>Koidula sünnipäev oli 12. detsembril.</p></note><i> Vaadake, ma ei ole ammugi nii uhke kui Teie: ma ei salga oma päevi Teie eest ära! Mineva-aastased mõtted ja... magavad vagusi luku taga: tänavu ei taha ma mullutsest kütkest hoolida:</i><note place="end" n="5"><p>Vihje kirjavahetuse katkestamisele 1868. a.</p></note><i> iga aasta oli mul ju ikka sel õhtul õige palju aega Teiega kõnelda. Ja nüüd, taadikene, mis ütlen, mis soovin ma Teile nüüd? </i></p>
<p><i>Armas isa Kreutzwald, mul on laitusesõnad vanadest aegadest saadik veel ülearu selged peas, kui et ma julgeksin Teie-kohalise lauluga Teid vaevama tulla — — ärge pärige, armas taadikene! Ega ma laitjat Teile ometi ei nimeta! Aga kui ma jumalat palun, et "Vanemuise poega leidku selgel silmal iga koit! Rahuund ta kulmul köitku iga hämariku sõit! — Isandal seal ingleid palju, ülilaulu üleval: kauaks ta meil' Teie valju kannelt jätku! Kauaks veel!"</i><note place="end" n="6"><p>Koidula luuletus "Laulikule". — L. Koidula, Luuletused. Tallinn, 1969, lk 282.</p></note><i> — siis, taadikene, siis usaldage mind: need kaks reakest tulevad niisama südame sügavusest, kui seisaksid pikad laulud Teie silme ees! Mul ei ole mitte palju nii pühi päevi aastas, kui 14. jõulukuu p[äev] ikka mulle saab olema! Miks ei ole mulle mitte antud selle halja oksa asemel, mis pühapäeval</i><note place="end" n="7"><p>1869. a oli 14. detsember pühapäev.</p></note><i> vara Teie päevapilti vanade lehtede asemel saab ehtima, Teie enda armast halli pead lilleoksaga ehtida? Aga üks haljas leht selle oksa küljest peab Teile ometi teadust tooma, et kõige väetim neist südametest, mis meie Viru laulikut teretavad, seda osakest lapselikku õigust, mis Teie temale ise olete oma sõpruse peale andnud, ei hea ega kurjaga kõige maailma kulla ega hõbeda vastu ei vaheta! </i></p>
<p><i>Taadikene, olge lahke täna ja visake kõik need mured kõrvale, pühkige kõik kortsud kulmult, mis Teid muidu vaevavad! See päev, papa, tuleb ühe ainsa korra aastas; teisi jääb veel 364 järele! Mõtelge, kui rõõmus mina selle päeva üle olen — kas ei peaks sest minu rõõmust midagi üle vaheruumi ulatama Võruni?! Aga Teie, helde sõber, olge ka valmis vastu võtma, mis ennast Teile pakkuma tuleb! Vaadake, siin, just nüüd, pühin ma need suured ähvardajad kortsud sealt otsaeest kõik sootumaks pihuga ära — suured küüned sõrmede otsas tõmban ma sisse nagu meie Miitsa, neid ei ole Teil tarvis näha, täna mitte! — Soo, nüüd naeratate juba, nõnda jääge kõige selle päeva otsa! Ma tean küllalt, et Teie pooltki nii karune ei ole, kui mõnikord välja näitate! Meie suur tammepuu aia nurgas on ka talve otsa nii raagus ja lumine, et kellegi</i><note place="end" n="8"><p>s.o ükski.</p></note><i> laululind ei usalda eemalt lähemale tulla, aga kauaks see kestab? Esimesed lehenupud on veel ammugi tulemata, kui laulikud juba karjakaupa okste vahel kisendavad, enne kui esimene lillekene väljas: mis Teie arvate, armas karune taadikene, kust nad usaldasid tagasi tulla? </i></p>
<p><i>Minu vanemate ja õe-vendade õnnesoovitused paluvad ka lahket lahtist kõrva Teie käest. Stud. Rosenthal, üks minu sõpradest, peab täna (pühapäev) kõnet Vanemuise saalis "Karmust" (vingust). Taadikene, ma tean ette ära, mis ta veel peale "karmu" saab ütlema! Aga ma ei ütle Teile! Mis läheb ka Võru taadile kõiki asju tarvis teada! Seda aga ütlen ma Teile, et Teie midagi selle vastu ei või parata, kui meie kõik "Elagu!" hüüame ja veel mõni klaas lõhki läheb, magu ma seda, mis Teie tervise joomisel mul suvel käest lendas, praegu kirjutuselaua laekas tallel hoian. </i></p>
<p><i>Miks ei või Teie ise meie keskel olla?</i></p>
<p>Kas teate, papa, nüüd pean ma Teile täielikult pattu pihtima! Ma olin oma kirja parajasti kõrvale lükanud, et prof. Schotti toredat päevapilti välja otsida, ja sel puhul jätsin Teie kaaskirja oma kirjutuselaua peale ühe vahaküünlajupi kõrvale. Ah papa, kui kena on see professorist, et ta päevapildi nüüd ometi saatis! Jah, papa, et minu rõõmust aru saada, pruugib Teil ainult meelde tuletada seda, kuida Teile mõjus nende mõlema päevapildi nägemine, mis 1 1/2 aasta eest Teile läkitati ja mille kättesaamise juures minagi olin. Ma olin koos oma kallima venna Harryga<note place="end" n="9"><p>Heinrich (Harry) Woldemar Amandus Jannsen (1851—1913), Koidula noorem vend, ajakirjanik ja hiljem tsensor; esines gümnaasiumiõpilasena Koidula initsiatiivil Vanemuises lavastatud näidendeis. Toimetas 1881. a koos Ado Grenzsteiniga (1849—1916) Eesti Postimeest ja 1882—1883 andis Tallinnas ja 1884—1885 Riias välja saksakeelset ajalehte Heimat. Avaldas mh kogu eesti rahvajuttude tõlkeid "Sagen und Märchen des estnischen Volkes" ("Eesti rahva muistendeid ja muinasjutte"), 1. Dorpat, 1881. 70 lk ja II. Riga—Leipzig, 1888. VIII+203 lk. Vt ka M. Salupere, Postipapa. Mitmes peeglis, mitmes rollis. Tallinn, 2006, lk 244—248 ja E. Jansen, "Baltlus", baltisakslased, eestlased II. — Tuna, 2005, nr 3, lk 32 jj.</p></note> kamina ette istunud ja me arutasime suure õhinaga rassivahesid, milleks põhjust andis see professoriproua Schotti ütlus, mida Te tsiteerisite.<note place="end" n="10"><p>Vt kiri 58 ja Paar sammukest II (1961), lk 325.</p></note> Olime parajasti sellele rahuloldavale resultaadile jõudnud, et mongoli rass on igatahes — seda ütlemist arvesse võttes — kõikidest teistest ette, kui kõrvalkambris tuli heledasti loitma lõi: minu kirjutuselaud lausa lõõmas! Vahaküünal oli seal vedelevad paberid põlema pannud, ja — oh papa, sõnumik, Teie armas tore sõnumik — tema oli esimene ohver olnud! Kuida ma nutsin ja hädaldasin —! Armsam, ainuline papa, kirjutage see mulle ometi veel kord! Tõepoolest, päris kindlasti: mina ei või ilma selleta olla! Kõik need tsitaadid professori kirjast, kõik Teie omad armsad sõnad ja isegi see kerge noomiminegi — ma ei suuda midagi sellest kaotada; sootuks mitte midagi! Südamepapakene, tehke seda ometi! Ma olin ta alles ainult kaks korda läbi lugenud ja muidugi unustasin kõik ära, mis seal sees seisis. Kuida ma võisin, kuida ma ometi võisin nii mõistmata, nii mõistmata olla, et vahaküünla põlema jätsin! Kõik muu lollus, mille ma hea meelega oleksin ära põletanud, kustutati, isegi need read pidid nii eemal seisma, et tuli neile kallale ei saanud — ta ei tahtnudki hoopis mitte, ja kõige parem pidi otsa saama! Heida või meelt! Oh papa, ma kindlasti ei ole enam iialgi nii rumal! Palun, andke andeks!</p>
<p>Sarnase leian ma selle päevapildi küll olevat tolle pisemaga, mis Teil on, päris seesama ei ole nägu vahest silmade ilme tõttu mitte. Mõtelge ometi, taadikene, neil näojoontel on sarnasust ja hoopiski mitte väga kauget sarnasust Hunfalvy omadega — see on ju lausa kena! Kõik, kellele ma pilti näidanud, on seda tähelepanemist kinnitanud. Teie pilt, nii palju kui ma seda suudan meelde tuletada, näitab seda sarnasust vaevalt, minu pildi puhul ei saa seda salata. Kust see peaks tulema? Kas sellest, et suurem pilt on enam <i>en face</i><note place="end" n="11"><p>eest-, otsevaates (pr k).</p></note> võetud?</p>
<p>Jah, südamepapakene, Teie peate juba jälle oma peale võtma lahke vahetalitamise, mis minu tänu ja minu rõõmuavalduse lahke läkitaja juurde kannab! Papakene, valige juba kohe minu asemel kõige sündsamad sõnad, sest vaadake, oma õnnetu tulekahjuloo pärast olen ma täna üsna segane, sinna pole midagi parata. Teie, austatud sõber, olete minupoolse konfusiooniga juba nõnda harjunud, et ma selle vabandamata võin jätta, "Neemeni taga"<note place="end" n="12"><p>Saksamaal, mille kirdepiiriks oli tol ajal Neemeni jõgi.</p></note> võiks lugu teisiti olla. Missugune meelitav pühendus! Aga mida pean ma tegema, et iga päevapildi imetleja mulle endale pärast jahmatanult otsa ei vaataks? — "Hm? Kas <u>Teie</u> see olete?" — "Keda mõtleb professor sellega?" —— "Imelik!"</p>
<p>Ka mina sain mõne päeva eest Soomest ühe saadetise, muu hulgas <i>"Suonion runoelmia"</i><note place="end" n="13"><p>"Suonion runoelmia" ("Suonio luuletusi") — kogu Julius Krohni (pseud Suonio) luuletusi, mis ilmusid 1869. a Helsingis kahes vihus (72+104 lk).</p></note> II köite ja mõned üpris armsad kompositsioonid<note place="end" n="14"><p>7-lk noodivihk "Peipposen viserrys. Sanat Suonion, nuotit kotimaisen sävelniekan sepittämät" ("Vindi siristus. Suonio sõnad, viisid kodumaise helilooja loodud"). Helsinki, [1869]. — See kodumaine helilooja oli Ernst Fredrik Fabritius (1842—1899).</p></note> üksikutele neist lauludest. Dotsent Krohnil endal näikse veel meeles olnud üks tühine luulepalakene, mida mul au oli talle üle anda, kui ta meie provintsides reisis; selle peale juhib üks rida raamatus. Tõepoolest, ma ei tea mitte, mis paneb inimesed nii lahkelt ja armsalt minust mõtlema, ikka ja igal pool enam, palju enam, kui ma väärt olen ja ootan. Härra C. G. Swan <i>mag[ister] philosoph[iae]</i> ja <i>koulujohtaja</i><note place="end" n="15"><p>koolijuhataja (sm k).</p></note>, kiidab vastuvõtmist meie <i>"talos"</i>, mida minagi olen lugenud ja kaasa elanud, enam kui asjal väärtust ja au; sellega pole me kiitust teeninud, et me küllalt tsiviliseeritud ei ole ja tohiksime külaliste vastu hoolimatud olla.<note place="end" n="16"><p>Swan kirjutas oma "Reisitähelepanekute" lõpul: "Meid koheldi Tartus üldse ja eriti hr. Jannseni majas, kus meil oli õnn peatuda, nõnda suure sõbralikkusega, et tõeliselt kurva meelega istusin hr. Hunfalvy vankrisse — ta oli mulle heatahtlikult pakkunud kohta oma vankris kuni Tallinnani, — et maha jätta paik, kus olin nõnda palju rõõmustavat nautinud." — Keel ja Kirjandus, nr 12 (1869), lk 40.</p></note> Papakene, mispärast ei või ma ükskord tohtida <u>Teile</u> meie juures mõnusat ja armsat ulualust anda? Aga mis sest oleks? Lähematele südametele kodus kuuluks ikkagi "pea-osa" lahkumisevalust, mis pole küll väga elav, aga ikkagi vahest <i>"todellinen"</i><note place="end" n="17"><p>tõeline (sm k).</p></note>. Armas kaasa ja neli kena pisukest tüdrukut: see vajutab Ööbiku vaekausi küll sügavale alla? Teie olete tore! Noh, papakene, trööstige ennast ja pilajat professorit<note place="end" n="18"><p>s.o professor Schotti.</p></note> seal teises kandis: mina ei tohi ennast kadeduses rohkem süüdistada kui õiglane. See sõnumite saatja Soomes aga on sügav, tõsine, sealjuures sisemisest rahulikust värskusest täidetud natuur, kelle sõpruse peale ma uhke olen, ja mind huvitas see väga, kui mag. Aspelin kirjutas: <i>S[wan] puhui Viron kieltä ja laului Viron laului kaikilla ystavillä!</i><note place="end" n="19"><p>Tõlkes: "S[wan] rääkis eesti keelt ja laulis eesti laule kõigile sõpradele" — ebatäpne tsitaat Aspelini kirjast Koidulale 8.09 (26.08) 1869.</p></note> Kui kergeks teevad niisugused võõrad "lahke võõrustamise"! —</p>
<p>Mõtelge ometi, taadikene, hr. Jacobson peab kohaseks seletada, et ta Teie arvustusega tema <i>"Teadus"</i> <i>etc.</i> kohta nõus ei ole!<note place="end" n="20"><p>Kr-i arvustus Jakobsoni "Teadus ja seadus põllul" I kohta ilmus E. Post. 3.12.1869, lk 182, kus ta rõhutas teose hädavajalikkust ja väärtust, kuid heitis Jakobsonile ette läbematust mõningate oskussõnade loomisel. Jakobsoni vastuväited Kr-ile ilmusid E. Post. 24.12.1869, lk 195–196, kus ta tõrjus Kr-i etteheiteid oskussõnade asjus tagasi; vrd ka kiri 58, viide 8.</p></note> Ta tahab Teile selgeks teha, et ta sõnadele just säherduse kuju on <u>pidanud</u> andma. Nr 51 toob tema vastuse!! — Jah, trükivigasid oli siiski, kuigi ma "Pech'i" kahel korral "Sech'iks" muutsin.<note place="end" n="21"><p>Kr-i arvustuse tekstis esineb ometi trükiviga <i>Pech</i> 'pigi, ebaõnn' õige <i>Sech</i> 'adranuga' (sks k) asemel, mida ka Jakobson oma vastuses ära märgib.</p></note> Lõpurevisjon ei olnud enam võimalik. — Veel üks viimane südamlik, südamlik tervitus armsale sünnipäevalapsele</p>
<p>tema truu ja tänuliku L. poolt.</p>
</body>