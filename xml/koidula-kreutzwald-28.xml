<?xml version="1.0" encoding="UTF-8"?>
<body>
<h2 author="KOIDULA" number="28">28. KOIDULA KREUTZWALDILE.</h2>
<source>EKM EKLA, f 63, m 1:2, l. 14</source>
<p>23. mail 1868. <note place="end" n="1"><p>Daatum on Kr-i käega kirjutatud.</p></note></p>
<p><i>Minu Viru laulik! </i></p>
<p><i>Kas tohiksin tõesti selle peale julge olla, et Oberon ja Titania praegustel aegadel rahulises abielus teineteisega elavad?</i><note place="end" n="2"><p>Oberon ja Titania — "lillekuninglik paar", haldjate kuningas ja kuninganna, kes liikuvat mööda metsi ja aasu. Muistend on levinud peaasjalikult kirjanduse teel: esmakordselt esineb Oberon ühes 12. sajandi prantsuse luuletuses; hilisema aja tuntumad Oberoni ja Titania kuju kasutajad on William Shakespeare (1584—1616, komöödia "Suveöö unenägu") ja Christoph Martin Wieland (1733—1813, poeem "Oberon"). Seal esitatakse Oberoni ja Titaniat tülitsevate ja armukadetsevatena.</p></note><i> Mulle näitab, kui ei peaks noor kevade võimalikku vaidlemist lillekuningliku paari vahel nii kaugele tohtinud tõusta lasta, et juba oma kodulikkude tülide seletamiseks isa ja lapse vahele juhtumisi läheksid sünnitama, mis muidu nii rahuliku seisuse kohta neile koguni tarblik ei näidanud. — — Mõtelge, armas isalik sõber, Teie 13. mail läkitatud read ulatasid alles eile õhtul, kui kõik maja kadunuksläinud kalli lehe pärast kära täis olin ajanud, minu peosse! Aga ma kardan: viimasel puhul ei tohi ma kedagi, ei väikseid õilmevalitsejaid</i><note place="end" n="3"><p>Koidula mõtleb nähtavasti Oberonile ja Titaniale alluvaid taimehaldjaid.</p></note><i> ka mitte, — olgu siis mind <u>ennast</u> — süüaluseks nimetada — kes mind sundis nimetatud armsa sõnumiku kättesaamise tunnil kottu ära olema, nõnda et Teie epistel võõra näpu vahele langes, kes õige hoolikal viisil selle paberite vahele pistis, mida küll ükski võõras, aga ka mina ise väga haruldasel tunnil, vahest nädalate ja kuude takka liigutama ei lähe! Blumbergi härra läbi sain eile alles, kus Teie viimane kirjaleht mulle juba paari sõnaga mõistatuse pähe pannud, õigeile järgedele, ja täna ei oska ma aru saada, kuida ma nädal, terve nädal otsa Teie armsa epistli lähedal võisin istuda ilma teadmata, et minul nii kallis vara ligilähedal hingas! Parem jäägu kõik laulatamised pidam — ei, nägemata, enne kui mulle tagajärele sellesarnalist rasket kahju võlatasumiseks peaks peale pandama! — Aga ma pean tõttama Teile kahe rikkasisulise sõnumiku peale vastust andma, muidu võiks sõnavenitamine Teile liiaks minna. </i></p>
<p><i>Minu Viru laulik! Kõigepealt lubage mind andeks paluda, kui ettevaatamata, aga arvamata ja tahtmata viisil Teile hiljuti näitan midagi silma alla saatnud olevat, mis "haigusevimmalikku" nägu kannab!</i> Ma hoopiski ei tahtnud avaldada mingit pirtsakust, mis mulle sootumaks võõras on — uskuge mind, palun, uskuge mind ometi! <i>Kui hea oli, et Teie seda nimetamata ei jätnud! Minu hing ei oleks teadnud, et ma jälle midagi ettevaatamata sõna sulge võtnud, kus minul ometi — tahes või tahtmata viisil — patustamist lepitada jäi!</i> Et lihtne viisakusekohus mind rutemini vastama oleks pidanud ajama, kui paratamatu asjalugu mind selle <u>südamevõla</u> tasumisel poleks takistanud — seda teadsin ma väga hästi! Kuida pidin ma siis meelega tahtma vanale võlale üht uut lisada? <i>Mis see ka oli, mis ma järele mõtlemata jälle ütelnud — unustagu minu Viru laulik ülekaelalist</i><note place="end" n="4"><p>s.o rutakat, mõtlematut.</p></note><i> sõna, mida ma selgesti ise enam ei mäleta, ja uskugu seda teist: ei midagi, mis Teile vastumeelt võiks olla, ei saa eluajal minu <u>südame</u> sünnitus olema! </i></p>
<p><i>Aga — nagu Eeva tütred ikka kangekaelsed on! — mõtelge ometi, minu isalik sõber, <u>teist</u> Viru lauliku viimases epistlis tähendatud süüd ei taha minu süda koguni nii suureks arvata, kui armas kohtunik ütleb, sest et lapsest saadik mulle õpetati iga hea eest vanema käele suud andma — miks siis "vastuoksa tegu" noorel põlvel nii harjunud kombeks</i> (zur Gewohnheit) <i>õpetatakse minema, et hiljemini sest teine loomus</i> (die zweite Natur) <i>peab sündima? Ka seal, kus vägisi <u>peame</u>, on loomuliku seaduse vastu raske patustada, aga kui see minu Viru laulikule "valu teeb" — hoidku jumal seda sõna enam kui naljajutu olema! — siis püüan ennast sellega trööstida, et ka siit veel natuke mett endale tohin korjata: "vankumata sõprus" on ometi tema meelest veidi väärt olnud, muidu ei oleks minu "vana" (!)</i> — prenez garde, mon père!<note place="end" n="5"><p> olge ettevaatlik, mu isa! (pr k).</p></note><i> — armas sõber "vitsa" nii targalt nuhtleja käte vahelt välja väänanud, et ähvardamise eest hiljemini pisemat hirmu ei tohi tulla! Kuida tohiks <u>mõistlik</u> "vanem" nuhtlust nii kaugele ajada, olgu sundides või sundimata, karistusevitsale suud lasta anda, ja olgu "lapsel" ka hulga raskemat süüd lepitada kui siin!?</i> Minu kallis, helde sõber, eks nii hirmsa karistuse all pea süüdlane kokku varisema? — Minult nõnda minu meelevald ära võtta! Teie, kuri, armas papa!</p>
<p>Andke mulle minu tänane ülemeel andeks, minu <i>Viru laulik!</i> Kui Teie ainult teaksite, kui õnnelikuks Teie heldus mu teeb, tõesti! Teie ei saaks aru, kuida ma veel nii parajat mõõtu võin pidada. "Vaikimine on kuld?" Kas ma siis selle väärtusest nii vähe lugu pidada mõistan, või — kas teate, minu aulik sõber, ma tahan <u>kalliskivisid</u>, mis kulla ja hõbeda tumedaks jätavad, nii hea meelega <u>hiilgamas</u> näha, ja minu Viru lauliku iga sõna on minule meloodia, mille helinad minu põues puhast vastukaja leiavad.</p>
<lg type="poem">
<lg type="stanza">
<l>"Sinu suur ja helde süda</l>
<l>Näitab oma sügavuses</l>
<l>Ikka puhast taeva selgust —" <note place="end" n="6"><p>Tsitaat Kr-i "Tuletornist". Tartu, 1871, lk 5.</p></note></l>
</lg>
</lg>
<p>Ah, "vähenõudlikust meelest" pole juttugi! Kui pisut minu vanuses selle vooruse poole kiputakse, seda võin ma iga päev iseenesest näha! <i>Teie "palveraamatut", jah tõesti! mulle läheb teda tarvis, kui ma iseenesest edaspidi veel pisutki jagu tahan saada! Mul on tihti tagajärele hirmuvärin peale tulnud, kui meelde tuletasin, <u>kuida</u> Teile olin kirjutanud, viisil nagu enne seda veel [ei] kellelegi võõrale inimesele! Kui rõõmus olen mina, et Teie mitte sõnu teisiti vastu ei ole võtnud, kui mina neid välja ütlesin, või paremini, et Teie neist <u>õige</u> sisu välja leidnud! — Seda pean nüüd ometi väga heaks kiitma, et ma seda nimetades mitte Teie silma oma palgeil ei näe. — </i></p>
<p><i>Ma tänan Teid südamest hea nõu eest, mida käe haiguse pärast mulle annate, ja ei taha teda mitte tuulde pillutada. Aga kuida võisite arvata, et Teil minu valu pärast vähemat kui süüd võis olla? Mis mina oma Viru laulikule läkitan, on vähem töö, olgu küll mõnikord <u>poolest</u> epistlist, <u>tema kasinat aega</u> meelde tuletades, juba enam kui liig olnud! Oh, oleks mul aga sedavõrralist</i><note place="end" n="7"><p>s.o sellele vastavat, sellekohast.</p></note><i> tööd toimetada!</i> Aga rehkendamine, <u>mehaanilised</u> toimetamised, needsinatsed võivad mulle vahetevahel mõnel määral piina saata. <i>Teie aadressi-trükkimise nõu olin ma parajasti tõendamas</i><note place="end" n="8"><p>s.o tõeks tegemas, teostamas.</p></note><i>, kui ta minu käe vangi pani: see oli kahevõrraline töö — esmalt sellele nädalale ja hoobilt trükkijale aadressid välja kirjutada — kõige muu nädalase töö kõrval oli pisut liig olnud. Nüüd on lugu jälle korral ja järjel! Ma pean aga häbenema, kui ma seda pisukest asja üleüldse nimetan ja ka Teid kuulen nimetavat: kuida tohin <u>mina</u>, kellele töö ja talitamine alles rõõmuks peavad olema, liia üle kaevata, kui minu Viru laulik muud ei tunne kui hommikust õhtuni tööd ja vaevamist? Teie näete siit selgesti, kui kaugele minu</i> "enese-ärasalgamine" <i>ulatab! Kannatage, oh kannatage oma Lydaga! </i></p>
<p><i>Väga jääb ka sellepoolest, mis Teie Veske üle kirjutanud, kahetseda, et mina Teie kahest viimatisest epistlist esimese alles eile õhtul kätte saanud, muidu oleksin Teile selgemat vastust võinud anda. 10—12 rbl on korjates Vanemuisest kokku tulnud, aga sellekohaliku Teilt antud nõu täitmist ütleb isa alles tuleval kuuõhtul Vanemuise seltsis ette võivat võtta, see on: esimesel tuleva kuu pühapäeval tahab ta seltsimajas kokkutulijatele kõik ette panna! Niipalju kui võimalik, saab ka meie poolt selle kohta tehtama: kõneldud lugu mööda on väljamaa Veskest mehe kasvatanud, kellele abi keelata ülemaks häbiks keelajatele saaks olema! Mina ei ulata küll suuremat tegema, aga kuhu minu sõna ulatab, sinna tahan ma teda kanda, et asi lonkama ei jääks. Mis selle kohta teada saan, tahan Teile edaspidi viibimata teada anda. </i></p>
<p><i>Teie manuskripti kättesaatmine ei olnud mul mitte nii kerge töö: kuida pidin end nii ruttu armsaks saanud lehtedest ilma kurbuseta võima lahutada? Aga Teie soovimist, minu armas, kallis Viru laulik, ei võinud ma siiski milgi viisil täita! Mina ei <u>või</u> mitte <u>Teie töö parandajaks</u> heita, mina mitte! Tehku seda, kellel seks südant on — aga seda ütlen ma kohe, et ma eluaeg kellelegi andeks ei anna, olgu ta targem kui inimene,</i><note place="end" n="9"><p>s.o kõige targem inimene.</p></note><i> kes tähekest julgeb <u>Teie</u> töö kallal solkima minna!! Helde jumal, kuida võite Teie mõtelda, et õppijast korraga õpetaja tohiks tõusta! Ma usun Teie sõna, et see mitte naljapärast ei olnud üteldud, ja taevas teab, et ma üksnes Teie ootamist kartes lehed nii ruttu kätte saatsin, aga — <u>mina</u> ei sünni sinna istmele, kuhu minu Viru lauliku heldus ja lahkus mind ülendanud. Seda tean ma, iseennast tundes, selgemini kui iga muu, kui minu armas isalik sõber ise! </i></p>
<p><i>Mul oleks veel ühte ja teist nimetada, mis aga hiljemaks peab jääma: Blumbergi härra, kes lahkelt selle epistli lubanud edasi talitada, ei tohi minu pärast ootama jääda. — Tuhat tervisi minu heldele, armsale sõbrale tema usaldajalt </i></p>
<p><i>alandlikult</i></p>
<p><i>Lydialt.</i></p>
</body>