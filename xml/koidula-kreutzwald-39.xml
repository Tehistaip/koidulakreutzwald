<?xml version="1.0" encoding="UTF-8"?>
<body>
<h2 author="KREUTZWALD" number="39">39. KREUTZWALD KOIDULALE.</h2>
<source>EKM EKLA, f 59, m 1:6, l. 21</source>
<p>[Juuli teisel poolel 1868.]<note place="end" n="1"><p>Kiri on dateeritud sisu järgi: ajal, kui Koidula juba Võrust ära Tartu oli sõitnud.</p></note></p>
<p><u>Mitte</u>lugupidamise ja <u>põlgamise</u> vahel on vahe, esimese võin ma ehk — enda teadmata ja tahtmata — Teie silmis ära teeninud olla, kuid ma arvan, et Teil ühtki põhjust ei ole minu puhul ka teisele maad anda. — Aga isegi säärasel korral jääb minu piiritu austus <u>Teie</u> vastu moondamatult püsima, Teil ei lähe kuidagiviisi korda ennast minule võõraks muuta, mina saan Teid nagu oma ideaali kummardama! Edasikestva kirjavahetuse rõõmu võite Teie minult küll röövida, mitte aga endise õnne mälestust kustutada, mis mulle kuni viimse hingetõmbamiseni truuks jääb. Mis poisike aimas, millest noormees unistas ja mis mees oma kujutlusjõuga ühest naisterahvast iganes luua suutis, on mulle Teie tutvuse läbi täiesti tõeks läinud. Selle ülestunnistuse pidin Teile tegema, isegi kui need sõnad viimasteks peaksid jääma, mis meie kirja teel vahetame. Ükskord tohiks ka <u>see</u> aeg tulla, kus Te minust ehk paremini võiksite mõelda kui praegusel silmapilgul, kus Teie haavatud meelt nagu loodustki udu ja suits on sombutanud.</p>
</body>