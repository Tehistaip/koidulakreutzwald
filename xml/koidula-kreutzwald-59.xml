<?xml version="1.0" encoding="UTF-8"?>
<body>
<h2 author="KOIDULA" number="59">59. KOIDULA KREUTZWALDILE.</h2>
<source>EKM EKLA, f 63, m 1:2, l. 28</source>
<p>Tartus, 16. dets[embril] 1869.</p>
<p><i>Austatud helde isalik sõber! </i></p>
<p><i>Selle sõnumiku toimetaja võtab kirjaga koos paar oksakest sest haljast ehtest kaasa, mis 14. jõulukuu päeval Vanemuise seltsi saalis meie Viru lauliku maalitud kuju pärjastas. </i><note place="end" n="1"><p>Kas Koidula kõneleb siin Johann Köleri maalitud Kr-i portreest või mõnest teisest meile tundmata maalist, on teadmata. Köler maalis Kr-i 1864. a kaks korda, esimese portree lõpetas ta Peterburis ja kinkis selle 1880. a ÕESile; teine, väiksem sai Kr-i tütrele Adelheidile. Kr. olnud esimesest portreest väga huvitatud ja palunud saata endale sellest foto. — Johann Köler. Tallinn, 1983, lk 63. Heinrich Rosenthal on mäletanud, et see polnud "mitte wärwidega maalitud kuju, vaid päewapilt raamis, mis Kreutzwaldi wäimehe Blumbergi oma oli." — Kreutzwaldi ja Koidula kirjawahetus I. Tartu, 1910, lk 508.</p></note><i> Teisest poolest osast raatsisin ma oksakest kaht-kolme mõnele iseäranis aplale palujale ära jagada — alanduses Teile avaldades, et iseennast sellejuures kõige rohkemini meeles pidasin. Minu õnnesoovitus on lootuse järgi pühapäeval meie uue agendi toimetusel õigesti Teie kätte juhtunud ja meie Võru laulutaadi aupäev temal kurbuse ja nukra meeleta ära kulunud? Andku jumal! </i></p>
<p><i>Õues on lumi maas ja külm valitseb taeva ja maa vahel. Aga kuused seisavad vait ja vagusad metsa äärtel ja unistavad raske valge katte all: nende üdist ja südamest käib värin läbi, mis neile luulemise võimul kalli õhtu</i><note place="end" n="2"><p>s.o jõuluõhtu.</p></note><i> tuleläiget, rõõmsaid nägusid, laste hõiskamist, hiilgavaid silmi ja tänulikke südameid ette kuulutab! Taadikene, kui palju enam on see sõna tõsi, mida meie sagedasti kergelt huulte üle veeretame ilma tema sügavamat põhja välja võtmata: õndsam on anda kui võtta! Võtjatel ei ole elades seda magusat südamerõõmu mis andjal! Kui kerge võib see olla, pärast nagu kuusepuu lõhki raiutud, ahju kütteks võetud saada, kui niisugune kallis õhtu meie läbi enne võinud nii ja nii mitmeid südameid soendada! Mul tuleb ikka sellejuures üks Anderseni ennemuistne jutt meelde, "Kuusk",</i><note place="end" n="3"><p>Hans Christian Andersen (1805—1875), taani kirjanik, maailmakuulsaks saanud oma muinasjuttudega. Muinasjutus "Kuusk" ihkab noor puu midagi suurt läbi elada; teda ehitakse lühikeseks ajaks jõulupuuna, mispeale kuusk ootab uut toredust, kuid asjatult, kuni ta raiutakse tükkideks ja põletatakse. — H. Chr. Andersen, Väike merineitsi. Tallinn, 1987, lk 212—217.</p></note><i> mida ma lapsest saadik kalliks pean, ilma et siiski iial tema lõpetusest aru sain, kus pärast jõuluõhtut auahne kuusekene ikka veel midagi ootab, mis uhkem ja suurem oleks, kuni — tuli ta pihuks ja põrmuks sõi. Kui mina lootjaile, lahketele, lapselikkudele südameile — ei, see on liig vähe — kui mina üleüldse mõnele, olgu ka sisseroostetanud külmale kivisüdamele võiksin jõuluõhtu valmistada, nii õige püha, ilmasüüta, vaga, usaldava ja õndsa jõuluõhtu, — ma tahaksin rahul olla sellega eluks ajaks ja kõike tuld ja lõhestamist vaikselt kannatada, mis elu pärast järele tooks! Aga — kui mitu kuuske unistavad elu otsa oma põhjatusepaigal jõuluõhtust, ilma et enestel elades muud läiget peal ja ümber näeksid kui taeva tuld ülevalt! Aga mis sestki viga? Linnud ja metsloomakesed ja päikesepaiste, talv ja kevade käivad nendestki üle, igavese jumala jõulupühad õues on ka nendegi päralt ja mõnel õnnelikul silmapilgul tungib ka nende kõrvu, sügava metsa põue, eemalt rõõmsat inimeste häält... </i></p>
<p><i>Küllalt jõulujutust! Ettevalmistamised tuletavad nii mitmesuguseid mõtteid meelde, mis parem pea nurka hallitama jääksid, sest, taadikene, minust on — minust, mõtelge! — kange perenaine saanud kõigi osavate perepidajate imeks ja ehmatuseks! Minu vaene õekene on enesel käe vigaseks toimetanud ja eidekesel hakkab väga aegamööda alles talitamise maiku jälle suhu tulema. Vaheajal käib Teie kasulaps suure võtmekimbuga mööda maja ühest nurgast teise ja püüab teha nagu Lessingi õnnis ööbik: muudab enda majapidajaks pääsukeseks ümber.</i><note place="end" n="4"><p>Lessingi valmis "Pääsuke" jutustatakse, et algul oli pääsuke niisama viisirikas laulik nagu ööbikki. Ta tüdines aga elust põõsastikus, kus teda kuulasid üksnes talumees ja karjatüdruk, ja ta läks linna. Seal aga polnud kellelgi aega pääsukest kuulata, nõnda et ta unustas oma laulu ja õppis selle asemel ehitama.</p></note><i> Palju kasulikum töö, taadikene, kui laulda, uskuge mind! Ma korjan sellega jõudu uue aasta Postimehe talituseks — huu, austatud sõber, mul käib ikka vaikne värin ihust üle, kui ma eestulevate nädalate ja kuude peale mõtlen! Nüüd olgu <u>iga Postimehe eksemplar ise ristpaberi all</u> ja ise aadressiga posti peale anda — 2000—2500 lehte ja pealkirja, esimesed 2—3 kuud igaüks neist <u>kirjutada</u>,</i><note place="end" n="5"><p>Koidula kõneleb siin uuest postikorraldusest, mille järgi ajalehed tulid üksikult ristpaelasaadetistena ja venekeelse aadressiga postile anda, vrd E. Post. 25.02.1870, lk 30 ja 32 ("Saks-Hans ja Põllu-Tõnu").</p></note><i> sõsar haige, eit tõbine, isa oma töös: kannatus ja vana suur taat taevas üksi abiks! Ma tahan Teile ometi ime pärast teada anda, armas koolitaja, kui mul mõni laulusalm peaks suhu tulema — ? </i></p>
<p><i>Möödaläinud kuud on mul palju suletööd toonud: istusin hommikust õhtuni enamasti isa teenistuses. Ma pahandan teistega koos end sagedasti selle muutmata tarviduse üle: kas ei peaks meieaegsed targad pead ka mitte hingetumat kirjutusemasinat võima välja arvata? Ma — see oli rumal sõna! Taadikene, pai kulla Võru isa, andke andeks, et ma Teid hakkasin kaebusega vaevama! Ma olen rumal, mõtlemata tüdruk! Ärge olge kõike seda pikka tühja lobisemist lugenudki! Minul on käed-jalad terved ja pea tihti ka — edasi! Soo! Ja nüüd katsume mõistlikumat juttu ajada! </i></p>
<p><i>C. R. Jacobson kirjutas mulle mõne nädala eest suure pika kirja, mille siia manu lisan.</i><note place="end" n="6"><p>Jakobsoni kiri 1.12.1869, mis kirjutatud seoses asutatava Aleksandrikooli heaks tsaari poolt 14.08.1869 lubatud rahakogumise organiseerimisega ja Koidula (s.o ka Eesti Postimehe) kahtlustega, et sellest koolist võiks vene asutus kujuneda. Jakobson püüdis neid kahtlusi hajutada, väites kergeuskliku optimismiga, et tsaar ei julgevat oma antud sõna murda ja "rahvas" võivat "oma raha tagasi nõuda", kui see "kool vene kooliks ümber" moonutatakse, sest et rahvas "seda [s.o raha] üksi <u>eesti</u> kooli peale oli andnud". — EKM EKLA, f 59, m 1:4; trükitult: E. Kirj. VI (1911), lk 368–369. Koidula kirjad Jakobsonile: EKM EKLA, f 47, m 2:9 ja 16:16.</p></note><i> Mis Teie arvate sest nõust? Mina ei ole veel kirja peale vastanud, niisama vähe aga usaldan ma Postimehe juures ülearu julgelt Aleksandrikooli eest kosta: ma ei ole ju ka mitte nii kange venelane, kui Võru taat arvab, olgu küll, et sakslaste poliitika ka suuremat sõpra minust ei saa. Oma ema vits ikka armsam kui võõra võileib. Peale selle tahab üks hea sõber teadust — ka Aleksandrikooli asjus — kas maksab "edasi võidelda või seisma jätta?"</i><note place="end" n="7"><p>See "hea sõber" oli Jaan Adamson, kes kirjutas Koidulale 6.11.1869, pärast seda kui Aleksandrikooli heaks rahakogumise luba oli asjaalgatajaile kätte jõudnud, kusjuures tulevase kooli iseloom ja programm kuni rahakogumise tulemuste selgumiseni lahtiseks oli jäetud. Kuigi Adamson oli ettevõtte ebaselgest tulevikust hoolimata valmis "kindla meele ja julge sammuga edasi püüdma tungida", pöördus ta kirja lõpul ometi küsimusega Koidula poole: "Kas peame kõigest sest, mis meile hirmu teeb, läbi püüdma tungida, või peame võitlemist koguni järele jätma?!" — EKM EKLA, f 59, m 1:1.</p></note><i> Seda pean <u>mina</u> teadma? Julgust ei ole ju kummalgi pool! Mina ei loe ministeeriumi paberitest muud midagi kui rahakorjamise luba, misjärel alles kindlamat kinnitust saab antama, ja kui meil "keisri sõna" kätte nimetatakse, siis olen ma sestsamast sõnast, mis 100 aasta eest teistele kinnitati, ilma hoolimata näinud üle astutavat.</i><note place="end" n="8"><p>Koidula vihjab nähtavasti 1764. a Katariina II poolt võetud kohustusele kaitsta Poola konstitutsiooni, millest aga Katariina II ise ega hilisemad Vene valitsejad kinni ei pidanud. Kirjas Jakobsonile 7.04.1869 hoiatab Koidula: "Võtkem poolakatest õpetust!"</p></note><i> Tõsi on, et vene keel eesti koolis programmi järgi õpetuses muu kui geograafia ja vene keele tundide õpetuseks ei pea maksma — kui kauaks?</i><note place="end" n="9"><p>Vene haridusministri esialgse kavatsuse kohaselt oleks pidanud Aleksandrikoolis Venemaa ajalugu ja geograafiat vene keeles õpetatama. — H. Kruus, Eesti Aleksandrikool. Tartus, 1939, lk 45.</p></note><i> — Paari päeva eest oli isa Ökonoomia Seltsi istumisel kuulnud — Middendorffi</i><note place="end" n="10"><p>Alexander Theodor von Middendorff (1815—1894), vene looduse- ja maadeuurija, Vene Teaduste Akadeemia liige 1845. a alates. 1857. a-st ka Tartumaal Hellenurme mõisa omanik. 1862—1882 Liivimaa Üldkasuliku ja Ökonoomilise Seltsi president.</p></note><i> oma suust — meie raudteedega olevat veel ammu aega, nende ehitamine käia "riigi kasu vastu".</i> Sel sõnumil, kinnitab dr. Kelterborn — omavahel öeldud, papakene! — olevat põhjaks Tema Majesteedi<note place="end" n="11"><p>S.o tsaar Aleksander II (valitses 1855—1881).</p></note> poolt Middendorffile öeldud sõnad. Ükski välismaa aktsiatäht ärgu pääsegu maale: see paneb oma riigipaberid langema. Väga tähtis põhjus! Kui julgesti käivad oma rada ometi need alamad, kelle kõrged ülemad alati teavad, <u>mis nemad tahavad</u>! — <i>Aga ma tahtsin veel Aleksandrikoolist kõnelda. Selle kuu 29. p[äeval] on Holstres Aleksandrikooli ja uue kirjaseltsi asutajate konverents koos.</i><note place="end" n="12"><p>Kõne on eesti rahvusliku liikumise teise suurettevõtte (Aleksandrikooli kõrval) — Eesti Kirjameeste Seltsi asutajate konverentsist, kus arutati selle esialgselt 1888. a Jakobsoni koostatud põhikirja täiendamist jm vastavalt Vene haridusministeeriumi soovidele. Konverentsist võtsid nähtavasti osa ainult seltsi asutajad Viljandimaa koolmeistrid. Seltsi asutamise ja tema tegevuse kohta vt lähemalt: F. Tuglas, Eesti Kirjameeste Selts, Tartus, 1932. 336 lk, 2. tr 1958. 454 lk, 3. tr 2009. [5]+426 lk.</p></note><i> Postimees ja, ma usun, ka h[är]ra Hurt on sinna palutud, statuudid olla ministeeriumist tagasi tulnud ja mõni seal ettepandud muutmine tarvitavat läbivaidlemist. Ma olen kirjaliste seltsi muutmise punktid läbi lugenud, seal ei ole midagi kammitsevat tükki sees — minu lühikese peaaju arvates. Aga põhjuskiri ise tarvitaks seda-teist kitsendamist ja laiendamist, nagu nimelt mul sünnis ei näita, et kirjaseltsi õigusemõistmine näidatakse koolmeistrite (kihelkonna-) tööks ja õiguseks üksi jäetavat... Kas nemad küll läbisegamini suured õiguse- ja aruandjad kõrgemate raamatute sisu ja aru üle <u>võivad</u> olla? Ma näeksin suure heameelega, et Hurda härra konverentsi peale sõidaks, tema ajaks ehk mõnel pea jälle raasuke kohedamale otsa! Kirjaseltsi põhjuskirjade väljavõtmine on C. Jakobsoni töö,</i> seepärast vahest natukene liig ekstsentrilistele vaadetele ja oletustele rajatud. <i>Asutajad on Viljandi ja sealtpoolse maa inimesed, kellest mul mõned vähe nimest tuttavad on.</i><note place="end" n="13"><p>Eesti Kirjameeste Seltsi asutajatest tundis Koidula vähemalt Jaan Adamsoni ja Hans Wühnerit, samuti oli ta nendega kirjavahetuses.</p></note></p>
<p><i>Ökonoomia seltsi viimasel kokkutulekul kuulnud isa Kooraste Ungern-Sternbergi käest, et tema oma vallas uut kooli tahtvat asutada — kui ma ei eksi, olla koolimaja kas hakatamas või töös — kuhu ta tüki põllumaad juurde tahta lisada <u>põllutöö õppimiseks</u>.</i><note place="end" n="14"><p> Karl Gustav Johann von Ungern-Sternberg (1808—1874), Kooraste ja Karste mõisate omanik Võrumaal, Liivimaa Üldkasuliku ja Ökonoomilise Seltsi abipresident. Kõnesolev põllutöökool jäi asutamata.</p></note><i> See oleks enam asi kui kõik muud põllumeestekooli lubamised ja nõud ja läbirääkimised, kust elades midagi ei ole välja tulnud, kestku nad nüüd küll juba aasta-kaupa! Ungern tahta endist Kooraste kooliõpetajat Eglonit</i><note place="end" n="15"><p>Johannes Eglon (1836—1908), õpetaja Kanepi kihelkonnakoolis 1859—1865 ja 1866. a alates kuni surmani Vändra kurtide kooli õpetaja ning ajuti ka juhataja. Võttis osa rahvusliku liikumise ettevõtteist ja oli Eesti Kirjameeste Seltsi, Eesti Aleksandrikooli ning Pärnu Põllumeeste Seltsi asutajaliige.</p></note><i>, kes nüüd Vändra tummade koolitaja, sinna kooli üle seadida: see mees, niipalju kui mina teda tunnen, on südamest eestlane ja ärksa vaimuga inimene! Nõu on aga ometi liig lõbus, kui et ma temale takitsemist ei peaks kartma. </i></p>
<p><i>Õues lööb tuul lund ja räga vastu aknaid: õhtu on palju tormilisemaks läinud, kui hommikune ilm tõotas. Mina ei tea, miks ma mitte ilusasti ei jõua jutu jälile jääda, vaid ühtepuhku ise oma mõtteid sekka püüan segada?</i> Refleksioon ei taha minna, omad mõtted ja tundepildid tungivad ikka vahele! <i>Kas Teie teate, taadike, kust see tuleb, et lumi ja sadu ikka tuuletormiga tulevad nagu unenäod unega? Kas nad ei ole väljaspidise tormi väljapuistatud tundmised ja puistatused, mis nagu vaikne vaip pärast kõik väljaspidise elu kinni matab ja vaikseks, surnuks teeb? Homme saab küll vist mõni külm päevatera lahkest taevast külma maa peale maha paistma: kas selle taheda kiire pärast maksis nii suurt hulka külmand taevapisaraid kulutada? Siilidel ja muttidel on hõlbus elu all mustas, pimedas, aga soojas mullakoopas, — aga taeva hõiskehäälega laulikud? Kui paljud nendest oskavad nagu pääsukesed soo ja raba põues talveund ära kannatada? </i><note place="end" n="16"><p>Arvatavalt Aristotelesest alguse saanud uskumus, et pääsukesed talvituvad kobaratena veekogude põhjas mudas tardumusunes viibides. Vt ka M. Hiiemäe, Väike linnuraamat rahvapärimusest. Tartu, 2016, 2. tr 2017, 3. tr 2020, lk 14—15 ja 178.</p></note><i> Kui pimedas külm on, kui pimedas nälg närib: seda ei maksa imeks panna! Aga külma ja nälga kannatada lausa kõrge valge taeva all: kui kerge võib <u>see</u> olla? Ja siiski ei taha nad külma ja nälja käest ülevalt sisse pehme, rikka muti auku pugeda, rikka, uhke peremehe juurde — imelikud loomad! </i></p>
<p><i>Taadikene, kui jälle kevade on, kui jälle kõigil pool pilvede laulikud päikese sooje jooni kiidavad, siis tahan ka mina tiivad õlale panna ja lendama tõusta: isamaad tahan ma vaatama minna! Esimesed ilusad kevadepäevad ja teed viivad mind venna seltsis ka ilma raudteede ja auruta õue lendu! Ma olen nõuks võtnud enne kodumaad tundma õppida, kui ma sest räägin, [et] kaugemale minna. — Tõesti, see ei ole õige, et meie Soome- ja kes teab mis maast räägime, ja mina väeti ei tea veel mitte, mis nägu Virtsjärve kaldad näitavad! Kui Teie küsite, kust ma aega seks tahan saada, siis ei tea ma Teile küll täna veel kindlat vastust, aga sellepärast hakkan ma, nagu ennemuiste Võru reisist, ka juba talvel selle peale mõtlema ja valmistama, muidu lootuse tõendust küll oodata ei oleks. — "Kevade, kevade — tule jälle tagasi!"</i><note place="end" n="17"><p>Vrd Koidula luuletus "Kevade on sala tulnud". — L. Koidula, Luuletused. Tallinn, 1969, lk 283.</p></note><i> Minu vennakesel on nii suur himu Munamäe harjale kõndima minna. Saab näha, kas mu süda kevadeks toredamaks sees ei lähe, et ma nii eluähvardajat jalutamist temal ära ei keela —? Aga, taadikene, ärge sest kellegi vastu sõnakest lausuge, sest kui minu Harry teise-kolmanda suust kuulda saaks, mis kare keeld veel teda vahest ootab, ta ei väsiks minu kätele suud andes ja paitades, kuni ma tingimiseta lubaks, mis nüüd alles usinuse ja virkuse palk on!!! — Teie aga, taadike Kreutzwald, jääge mul kevadeks õige terveks ja kandke ilusasti enese eest hoolt, eks ole? Ma värisen muidugi juba küllalt Teie pärast! Kas ma ei mäleta, kuida ma ennemuiste Teid pidanud sundima ja paluma, enne kui udu või kaste vastu riidehilpu ümber võtsite?! Ja nüüd on talv õues! Kulla taadikene, kuulge ikka omaste sõna, kui nad Teid hea peale sunnivad, ja muud nad ometi ei tee! </i></p>
<p>Taadikene, see "kõuekärgatus", mis Teie "vana patuse pea peale välja valati", ei olnud suurem asi, ja — noh, muud Teie juba teate! Aga ma ei võinud kuidagi lubada, et niisugused arvamised, olgugi ainult <u>silmakirjaks</u>, maad võtavad, sest ma tunnen ju Teid! Siis ei oleks nendel "eloogide"<note place="end" n="18"><p>ülistamiste, kiidukõnede (ld, pr k).</p></note> tagasitõrjumistel iial lõppu tulnud, niisugustel tagasitõrjumistel! Muuseas — "eloogid", hm! — Kas siin mitte — —? Noh, papa, ma tahan Teid täna rahule jätta ja seda aulikku Johanna d'Ark'i — kas mäletate veel — mitte liig tihti ette tuua. Viimaks ehk katkeks kannatuseheie ja siis? Armsam papa, mis hakkan ma siis peale? <i>Eesti keeles on üks väga tulus ja kiiduväärt raamat kirjutatud "Tervise hoidmisest".</i><note place="end" n="19"><p>Kr-i "Lühikene õpetus tervise hoidmisest". Tartus, 1854. 56 lk; 2. tr 1860. 60 lk; 8. tr 1869. 60 lk. Ilmus Johann Georg Schwartzi toimetatud "Koli-ramatu" neljanda osana.</p></note><i> Seda pean ma usinasti õppima, muidu teen ma oma Võru taadi kevadeks tõbiseks, mis siis?</i></p>
<p>Kell 10. Papa kullakene! Kui armas ja lahke on see Teist! Kas teate ka, mis sündis ja kuidas? Mina tulen väljast ühelt käigult koju — oli <i>Hämariku aeg</i><note place="end" n="20"><p>Vihje Faehlmanni muistendile "Koit ja Hämarik".</p></note> ja pime — võtan eeskojas oma katted maha ja hakkan võtma asju, mis ma haigele õekesele kaasa toonud. Kust see tuli, et ma laualt esimesel haaramisel ühe valges kattes raamatukese leidsin? Miks ei küsinud ma kelleltki, mis see tähendab, kust ta sinna sai? Miks ma isegi aadressi ei lugenud? Imelik: ma viisin ta üles nagu hea saagi, mille peale mul õigus, ilma et õieti oleksin teadnud, mispärast? "Tohter on üleval Eugenie juures." Hea küll. Pikem jutuajamine — Kelterborn oskab rääkida. Majasõber läheb, raamat on kõrvalisel laual — kaua, selle aja kui mina söögilaua ja majapidamise eest hoolitsen, etteütlemise järgi<note place="end" n="21"><p>s.o Jannseni etteütlemise järgi.</p></note> neli kvartlehekülge täis kirjutan ja siis valmis saan pikast kritseldusest armsale kasvatajale seal kaugel peaaegu terve esimese poogna, peale kahe esimese lehekülje. <u>Pärast teejoomist</u> — õde, kõik teised all magavad juba, igal pool minu ümber on rahu — puutub mulle valge brošüür jälle silma — — tõsi, seal oli aadress, olin endale oma omanduse toonud, ilma et ise oleksin teadnud!</p>
<p>Kes oli selle brošüüri eeskotta pannud? Homme saan seda teada! Teie aga, papa, olete nii armas, nii armas, et lisaks kõigele kenale, mis Te mulle ütlete, kindlasti ka andeks annate selle suure vahapleki: ta on pärit vahaküünlast, mille ma ruttu ära kustutasin, et teise poole sestsamast küünlakesest, mis siin nii häbemata oli, jõuluõhtul enda jaoks üksi põlema panna: siis mõtleb ta kindlasti selle peale, et üks tema tilkadest just praegu Teie pool on, eks ole?</p>
<p>Noo noh, südamepapakene, üht-teist me ikka tõmbame entusiasmist maha, nt "ekstsentrilise", eks? Tuline kahju, et ma ennast omaenda väärtuse ja tähtsuse asjas pimestada ei saa — see ei lähe kohe kuidagi! Aga Teie, papakene, leiate veel mõne hea külje igal pool, kus teised ammugi jultunud meelt — pahad silmad vahest hullematki — leidnud, ja selle mulle tulusa eelarvamise olete ka tublile professorile pähe pannud ja hiljem nimetatakse mind ühel päeval imeloomaks "tarkuses, kõrges eas ja armus jumala ja inimeste juures"!<note place="end" n="22"><p>Vihje Luuka evangeeliumile (Lk 2:52), praeguses tõlkes "Ja Jeesus kasvas tarkuses ja pikkuses ja armus Jumala ja inimeste juures."</p></note> Psst! Vakka olla, taadikene, mitte targutada! Nõnda see <u>siiski</u> on! Teie ei ole mulle veel kordagi teadnud nimetada mõjuvat põhjust neiks kiidukõnedeks, ja meelitused, armas taadikene, ei võta mind õnge, isegi mitte heanõulised, nagu neid papa Viru laulik nii ilmatu hästi käiku lasta oskab! See on auväärsest vanusest, austatud sõber, aru kipub aastatega tulema. Tahaksin õige näha, kui mõistlikuks ma veel aja jooksul võtan minna. Jah, tõepoolest, ma olen väga uhke oma vanuse peale!</p>
<p>Oh häda, papa, — ma pean professorile kirjutama? Aga seda pean ma ju enne <u>õppima</u>! Teile, austatud isalik sõber, kirjutan ma nii sassis ja krussis ja silumata, nagu mul parajasti peas või südames tuhiseb: aga kuida pean ma tundmatule professorile, akadeemikule — kõiki teaduslikke kraade ma paraku ei teagi — <u>kriitikule</u> meele järgi tegema? Siis lükkan ma ju ümber kõik need kenad ideed, mis Teie professorile ühe säherduse pooltsiviliseeritud eesti metsalinnu üle olete suure vaevaga pähe pannud! Taadikene, ma tahan siiski katsuda — üsna tasahilju! Aga Teie saatke minu read ainult sel korral ära, kui nad mitte liig teravas kontrastis ei ole selle tooniga, mida niisuguse mehe nagu prof. Schotti vastu tuleb tarvitada! Eks, papa? Ja eks ole, papa, ega seal teisel pool minu julgust ei võõristata? Kas Teie olete ses täiesti kindel, et silmad ei lähe imestades pärani selle kirjavahetuse pärast, mida pole otsitud? Mina olen uhke, papa, ma ei kannataks, kui selle julge sammu üle muiataks! Talitage nende mõistaandmiste järgi, "armas taadikene"!</p>
<p>Järgmisel hommikul, 18. dets.</p>
<p>Kes küll on need inimesed, kes mulle Teie viimased saadetised kätte toovad? Isikut, kes päevapildi meile tõi, nägin ma üksnes tagant, kui ta välja läks; minu õde, sõnumiku vastuvõtja, kinnitab, et ta toojat mitte pole saanud pidada Teie härraks pojaks. Eile sai minu vennakene pakikese ühelt "lühikeselt härralt", kes täna tahtvat vastuse järele tulla. Imelik! Üks asi, südamepapakene, on mulle siiski armas, et meie kirjavahetus varjamata on, et temast teatakse. Ärge sõidelge mind, papa, aga mind haavas, et see lühikesekski ajaks pidi teisiti olema! Mispärast ei peaks kõik maailm teada tohtima, mis minul Teile ütelda on? Ma ei karda vastutust! Ma ei taha hoopiski, et neid mõlemat kuut multiplitseeritaks, nõnda on mulle palju enam meelt mööda. Ega mina, koolilaps, ometi pea oma ja meie kõigi meistrile marioneti kombel vastu astuma? Minult tohib nõuda ainult seda, mis on võimalik, ja seda täidan ma ikka ja igal pool! Teist värki nõudmises on liig palju koomikat seks, et ma seda tohiksin lähemalt arutama hakata. Õigustatud nõudmisi ei lükka ma elades tagasi, papa, õigustamata nõudmisi alati, püütagu neid ka mulle nii vastuvõetavaks teha kui iganes võimalik.</p>
<p>Kui palju tõtt on peidul värsis "Was heute noch mich bang bewegte, dess schäm' ich mich im Morgenroth!"<note place="end" n="23"><p>Ebatäpne tsitaat saksa kirjaniku Joseph von Eichendorffi (1788—1857) luuletusest "Morgengebet" ("Hommikupalvus"). Tõlkes: Mis täna viis veel erutusse, sellest häbi on mul koidikul.</p></note> Nii kuldselt, nii säravalt vaatab hiilgav memm läbi selgete akende tuppa, et jonnakus oleks mitte ühtki kiirt oma südamega kinni püüda. Minu haige õe hea uni on mindki kosutanud: papa, kui palju südantkarastavat on ühe armsa olevuse naeratuses! Ma olen nii väga välispidiste mõjude meelevallas, mina iseäranis! — Nüüd tahan ma Teie eilset sõnumikku veel kord hoolikamalt silmitseda.</p>
<p>Jah, papakene, see ei aita Teil midagi, kui mulle <i>quasi</i><note place="end" n="24"><p>just nagu (ld k).</p></note> süüks panete, et ma Teie sündimisepäeva daatumit teadsin! — "Teie eas!" Kas Teie siis arvate, et mina seda päeva Teile edaspidi kingin? Iga aasta punub ühe uue lehe sellesse aukrooni, mis meie Kreutzwaldi pead ehib, ja tema tahab uhkelt tagasi hoides —? Meil ei tule pähegi seda lubada! Kui Teie seda viisi ei jäta, siis peate veel ise lugema, mis me seekord kuulsime, täna, papakene, heidan veel armu Teie kannatlikule ja häbelikule meelele! "Muumia, varemed"? Palun, papakene, ma igatsen väga seda aega taga, kus mind nõnda nimetatakse, muidugi eeltingimusel, et ma niisama rahulolevalt võin tagasi vaadata sellele, mis sest saadik ära tehtud! Lühidalt, see oli väga ilusti ja armsasti öeldud, mis Teie seal rääkisite, ja siiski väga vääralt, ja mina, taadikene, ei mõtlegi sest hoolida. Nõnda <i>sans façon</i> ei unustata oma kuulsate meeste aupäevi, või olgu siis, et see tõesti neile meelt vastu on, mäherdusel korral asi jääb muidugi kõigepealt Teie määrata, papa.</p>
<p>Tänu, südamest tänu õnnesoovi ja juurdepandud ilusa pühendusega raamatukese eest! Aga kes, papa, peab nüüd otsust andma ses kahtlases loos, ses tähtsas küsimuses, kas ma Teie tunaminevase sõnumiku "<u>ülejäänud</u> osaga" "midagi või mitte midagi kaotanud olen"? Vaadake kord, väga kõrgesti austatud doktorihärra, neistsinatseist ridadest on mul niisama "heakstegematult" kahju, nagu seda pildistki oleks olnud! Mina ei luba Teil teisiti mõtelda katsudagi! Teie näete niisiis — — — — See, et ma väga õnnetu olen seepärast, et Teie minu palumist ei taha täita, on minu poolt küll liig suur nõudlikkus, kuid tõsi!</p>
<p>Kuida olete Teie, armsam papa, küll nende kahe poogna lugemisega hakkama saanud? Need väetid, armsad silmad! Ma langen ka inetusse kombesse saksa keeles kirjutada, kuigi ma tean, et eesti keelt tema suuremate tähtede pärast mõnusam lugeda on. <i>Aga nüüd, taadikene, lõpetame! Kas rõõmsad, kas kurvad pühad Viru laulikut ootavad? Rõõmsad vistist, sest Teie lapsed tulevad koju, jaa? Saab näha, kuida need lehed Teie kätte tulevad, lõuna ei ole toojat veel toonud. Jumal andku Teile nüüd ja ikka rohket rõõmu ja silitagu kulmu ja teed jalge all minu isalikule sõbrale ühetasaseks! </i></p>
<p><i>Lydia J.</i></p>
</body>