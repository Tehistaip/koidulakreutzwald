<?xml version="1.0" encoding="UTF-8"?>
<body>
<h2 author="KOIDULA" number="62">62. KOIDULA KREUTZWALDILE.</h2>
<source>EKM EKLA, f 63, m 1:2, l. 30</source>
<p>Tartus, 21. veebr[uaril] 1870.</p>
<p>Kallis papa <i>Viru laulik!</i></p>
<p>Üks mõte, mille nad seal välismaal üles võtnud, sunnib mind täna Teid tülitama palumisega, mis alandlikult pretendeerib üsna peatsele ja kindlale vastusele. Keegi dr. Wengel tahab oma Goethe ja Schilleri kirjanduse bibliograafilise piduaruande (uus väljaanne) tarvis teada saada kõik nende <u>eesti</u> keelde ümberpandud tükid, idee, mille seal võõrsil temale vist estomaanid, <i>incl.</i> Sivers ise, pähe pannud, ja pöörab Siversi vahetalitusel nüüd minu poole sooviga, et ma temale need nõutaksin.<note place="end" n="1"><p> Kõne on Carl Gustav Wenzeli teose "Aus Weimars goldenen Tagen. Bibliographische Jubelfestgabe zur hundertjährigen Geburtstagsfeier Friedrich von Schiller's dargebracht" ("Weimari kuldsetelt päevadelt. Bibliograafiline juubelipeokink, annetatud Friedrich von Schilleri 100. sünnipäeva pidustuste puhuks"). Dresden, 1859. 352 lk — uustrüki ettevalmistamise jaoks Jegór von Siversi kaudu kogutavatest materjalidest. Sivers palus Koidulalt vastavaid andmeid oma kirjas 15.(27.)02.1870. a, EKM EKLA, f 59, M. 1:8. Kõnesoleva teose uustrükk jäi ilmumata.</p></note> Nüüd, papakene, piinan mina <u>Teid</u> palumisega: ütelge mulle, mis Teie peale Teie oma ümberpanekute <i>"Viru laulikus"</i> veel mõlemast poeedist eesti keeles teate?<note place="end" n="2"><p>Kr-i "Viru laulikus" ilmusid tema poolt eestindatud Goethe "Laulik" ("Der Sänger") ja Schilleri "Rändaja" ("Der Pilgrim"), "Igatsus" ("Sehnsucht"), "Noormees jõe ääres" ("Der Jüngling am Bache"), "Ellole" ("An Minna") ja "Rõõmule" ("An die Freude"). Esmakordselt ilmusid need Kr-i luulevihikus "Angervaksad". Tartus, 1861.</p></note> Aga südamepapakene, kui Teie mulle tuleva nädala jooksul ei vasta, siis ei saa ma selle piiritaguse härra soovi täita, mulle antud aeg on kaks nädalat. Näete, kui julge — ka usaldust on selles, ma arvan, Teie teate — ja pealetükkiv ma olen! Ma tean, et pastor Malm on Schilleri ja Goethe lauludest ilusaid ümberpanekuid soetanud, aga kas ei ole mitte <u>vanemaid</u> tõlkeid, fragmente?<note place="end" n="3"><p>Carl Eduard Malmi tõlgitud luuletusi ilmus teoses "Vana ja uut eesti rahva ajaviiteks". Tallinn, 1870. 128 lk ja lugemikus "Laulud ja lood". Tallinn, 1874; 8. tr Tallinn, 1886. Koidula oli Wiedemanni vahendusel tutvunud Malmi tõlgetega juba enne nende trükis ilmumist.</p></note> Seda tahaksin ma teada. Ma tunnistan, et töö mind elavalt huvitab, et ma südamest rõõmustaksin, kui kogu rohke tuleks. Teie aitate mind, armas taadikene, eks? Ka härra Hurt on mulle oma abi lubanud.</p>
<p>Kas papa <i>Viru laulik</i> on terve? Nii terve, et minu palumine talle tülikas ei ole? Vastasel korral ärgu olgu ma temale ses asjas sõnakestki läkitanud.</p>
<p>Ma ei ole veel prof. Schottile vastata saanud. Aga kui ma seda teen, siis kaeban temale Teie peale, austatud sõber, olge selle peale kindel.</p>
<p>Südamliku tervitusega lapselikus ustavuses</p>
<p>Teie</p>
<p>Lydia J.</p>
</body>