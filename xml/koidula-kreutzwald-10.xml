<?xml version="1.0" encoding="UTF-8"?>
<body>
<h2 author="KREUTZWALD" number="10">10. KREUTZWALD KOIDULALE.</h2>
<source>EKM EKLA, f 59, m 1:6, l. 5</source>
<p><i>Võrul, 29. jaanuaril 1868.</i></p>
<p><i>Austatud preili! </i></p>
<p><i>Võtke lahke kirjalehe eest, mis tunaeile hommikul siia jõudis, minu südamlik tänu, pikemat vastamise mahti ei ole mul sel puhul, mispärast aga niipalju, et juurdepandud lehed, mõne päeva eest kokku sobitud, nüüd suurema julgusega teele lähevad, kus mul teadu pärast: "L[ydia] J[annsen] ei ole midagi esimeses andes kõveriti võtnud!"</i></p>
<p><i>Teie kartus on tühine, kui arvate, et sulepruukimine mu harvu rahusilmapilkusid iial saab segama. See on minu ainukene puhkamiseaeg, miska vahetevahel päeva- ja murede-koormat püüan kergitada, sest muidu elan ma kui lind puuoksa peal alati ühelt poolt teise, kord üles, kord alla vintsutatud! Sest ei oleks suuremat viga, kui tervis mitte ei lonkaks, mis heitlikkude ilmade ja teiste mitmelt poolt puhuvate tormide läbi natuke teelt kõrvale eksinud, — aga kibedad talitamised ei anna mahti enese peale mõtelda, kus <u>teistel</u> suurem õigus on ütelda: "Niikaua kui jaksad, pead sa oma kohust täitma!" See on, nagu juut oma neljajalgsele ütles:</i> "Oled sa hobuseks hakanud, siis <u>pead</u> sa ka vedama."</p>
<p><i>Küsige julgesti, preili, mis Teil kahevahel või segane näitab, ega küsijale käe peale lööda! Kui Teie küll igakord ruttu vastust ei peaks saama, ometigi aegamööda vistist, seda võite uskuda, niikaua kui veel "kullerkupp ei kulmu peal" ja "sinilill silma peal" ei lähe õitsema! — </i></p>
<p><i>Aga, preili, ütelge, jumala pärast, mis Teie veel tahate? Missugune mõistlik isa tohib enam oma lapsele teha, kui mina Teile? Vitsaraagu väänati, kus tarvis, ja silitati pead ja palgeid, kus hea laps selle väärt näitas. Ei tohi üksi vits ja hirm last minna kasvatama, kui arm nendega ühel sammul ei kõnni! — Laps peab õppima vanema sõna [kuulda] võtma, sealjuures ühtlasi armu idukest oma noorde südamesse istutama, mis — kui õnnelikult kasvama läheb — siis kõige kenamast vast õitseb, kui vanemate põrm juba teise põrmuga ühte oli varisenud. </i></p>
<p><i>Laske linna poleerimisevett väljaspoolse inimese peale niipalju valada kui tahes, mida enam, seda parem, muidu ei või meie haritud rahva hulgas elada, kui aga <u>seestpidine</u> inimene seal väiksel paigal, kust veresoonte põksumine igal silmapilgul uut rammu ja kosutamist leiab, ennast ei lähe moondama. Igas kohas <u>tõtt</u>, — sõbra ja vaenlase vastu, — on see ainuke, mis ma igaühe käest kõigepealt nõuan, kellega ma sõbrustada tahan. Sellega üksi võite minu</i> "Zweifelsucht'i" <i>igavesti nõnda vangistada, et Teil hiljem enam tema pärast kuskil kartust ei tohi olla! Ma räägin, kuida ma mõtlen, ei mitte nagu Talleyrand ütleb: "Rääkimine on sellepärast inimesele antud, et ta sellega oma mõtted võib kinni katta."</i><note place="end" n="1"><p>Charles Maurice de Talleyrand-Périgord (1754—1838), prantsuse diplomaat ja poliitik. Temale omistatud tsitaat, pr keeles <i>La parole a été donnée à l'homme pour déguiser sa pensée</i> pärineb siiski juba antiikajast, näiteks on nõnda väljendunud Plutarchos (u 50—120 pKr) sofistide kohta.</p></note></p>
<p>Ja nüüd, mu preili, laske mind selle kinnitusega lõpetada, et sõnumikkude vahetamine Teiega mulle alati teretulnud kosutuseks saab olema. Järgmise niisuguse ohvri eest tänab Teid ette</p>
<p>Teie</p>
<p>alandlik</p>
<p>Kreutzwald.</p>
<p><i><u>Teine õhtu</u></i></p>
<p><i>24. jaanuaril 1868.</i></p>
<p><i>On jäljed korra ette aetud, siis libisevad kelgutallad hõlpsamalt edasi. Sasime täna mineval puhul seismajäänud teeotsast kinni! </i></p>
<p><i><u>"Mis kaebad sa?"</u></i></p>
<p><i>Str[oof] 3. võiksid kaks esimest värssi ehk nõnda mõnusamalt käia:</i></p>
<lg type="poem">
<lg type="stanza">
<l>"Ei pole aeg nüüd hellust hoida,</l>
<l>Meil käed rüppe uinutada!" ja 3. värss: </l>
<l>"Aeg ränk, mis ränka tarvitab", </l>
</lg>
</lg>
<p><i>näitab palju nägusam, kui "on" maha jääb.</i><note place="end" n="2"><p>Koidulal: Ei pole aeg nüüd, hellast' seada / Meil käsi rüppe, uinistada! / Aeg ränk on, ränka tarvitab! — L. Koidula, Luuletused. Tallinn, 1969, lk 93.</p></note></p>
<p><i>Str[oof] 4, v[ärss] 1. "Last ema kannul juba hüüa",</i><note place="end" n="3"><p>Koidulal: Last ema selja takka hüüa. — Samas.</p></note> <i>sest selle hüüdmisega ei taheta siin "ema selja taga" midagi salamahti teha, vaid teda maast-madalast selle peale juhatada, mis tal tulevas elus <u>ülemaks</u> asjaks peab olema.</i></p>
<p><i>Viimase str[oofi] esimene värss näitab natuke udusompus elavat, mina ei oska tema sisu tähendada:</i></p>
<lg type="poem">
<lg type="stanza">
<l>"Ei rikkust, au ta <u>leibas</u> (?) taga</l>
<l>Sa püüdku! —"<note place="end" n="4"><p>Koidula luuletuse üldiselt abitu ja hämara sõnastuse tegi Kr-ile veelgi arusaamatumaks <i>leivas</i> asemel tugevaastmelise sõnakuju <i>leibas</i> tarvitamine.</p></note></l>
</lg>
</lg>
<p><i>Palun seletada, aulik preili, mis nende sõnadega tahtsite ütelda!</i></p>
<p><u><i>"Ja õues on kevade"</i></u></p>
<p><i>on igapidi laitmata loomus.</i></p>
<p><u><i>"Kõik muutnud"</i></u></p>
<p><i>Str[oof] 3, v[ärss] 2 võiks mõnusam olla:</i></p>
<lg type="poem">
<lg type="stanza">
<l>"Sest et sul <u>süda</u> teiseks läks."<note place="end" n="5"><p>Koidulal: Sest sinu süda teiseks läks! — Samas, lk 96.</p></note></l>
</lg>
</lg>
<p><i>Kahju, väga kahju, et nii kaunid mõtte-taimekesed vanasse kuue-räbalasse olete mähkinud <u>teiste</u> kõlbmata nõu järgi; kuis tõuseks nende ilu igapidi vaataja silma, kui neile soomlase värki ülikonna oleksite kaasa andnud!</i><note place="end" n="6"><p>S.t vana kirjaviisi asemel uut kirjaviisi tarvitanud. Uus kirjaviis võttis eeskujuks soome kirjakeele põhimõtte kirjutada lühike häälik ühe ja pikk kahe tähega. Soome kirjaviisiks nimetas uut eesti kirjaviisi ka selle esimene kasutuselevõtja Eduard Ahrens.</p> </note> — — —</p>
<p><i><u>"Lenda"</u></i></p>
<p><i>on üks laitmata loomuke niihästi vormilt kui sisult, mis tema neitsilikule eidekesele au teeb; tahaksin tema küljes laitust tõsta, siis oleks [see] juba esimesel õhtul tuulutatud <u>rohukõrte</u> pärast str[oof] 4, v[ärss] 1.</i><note place="end" n="7"><p>Koidulal: Haua künkal rohukõrsi / Taev' vihm siis niisutab. — Samas, lk 97.</p></note></p>
<p><i><u>"Õhtul"</u></i></p>
<p><i>Str[oof] 2, v[ärss] 2. "Nikutavad <u>varte</u> peal".</i><note place="end" n="8"><p>Koidulal: Nikutavad kõrre peal. — Samas, lk 98.</p></note></p>
<p><i>Str[oof] 3, v[ärss] 3. "Kas ehk <u>lapsukesi</u> kuskil" — ja</i></p>
<p><i>v[ärss] 5 ja 6. "Kus neid ärksalt leiab, seal</i></p>
<lg type="poem">
<lg type="stanza">
<l>Heidab tasa kulmu peal' —".<note place="end" n="9"><p>Koidulal: Kas ehk lapsuksed veel kuskil / Ülevel peaks olema. / Kus neid leiab ärkselt, seal / Tasa heidab kulmu peal'.— Samas.</p></note></l>
</lg>
</lg>
<p><i>Nende sõnade vahetamisega näitab minu arvates kõne siledam.</i></p>
<p><u><i>"Head ööd"</i></u></p>
<p><i>Sõnade väljarääkimine luuletatud mõtetest tõukab siin natuke vägisi, kui sõidaks vankri ratas konariku peal, ja mis veel rohkem kahetseda tuleb, olete esimese str[oofi] lõppvärssides vanadele ärakulunud karkudele ("peal" ja "teal") oma jalga toetanud.</i><note place="end" n="10"><p>Koidula kõnesolev luuletus on järgmine: Nüüd head ööd, mo armuke, ja maga rahuga! / Kel koda taevas, inglid sind kõik võtku kaitseda, / Ja saatku und so kulmu peal' / Nii hellaste, nii tasa teal. // Nüüd head ööd, mo armuke, ja nähku unes sa, / Kuis ehk küll kaugel, hoiad mind so armupaeldega, / Kuis süda sinus üksine / Ta lööb ja tuksub pääv ja öö! // Küll ööpik hüüab võsades, kuu paistab vaguse, / Ta hele läige ulatab so vaikse kambrisse, / Sull' toob mo poolest head ööd — / Ma kõnnin üksi kauget teed! — Samas, lk 99.</p></note> <i>Kerge, lendav neitsisamm võib kui kitsetalleke mätaste üle hüpata, et tolm taga! Miks säherdusi karkusid toeks võtta? — Kohe sisseminekul seisavad mõtted poolpimedas:</i></p>
<lg type="poem">
<lg type="stanza">
<l>"Nüüd head ööd, mu armuke, ja maga rahuga! </l>
<l>Kel koda taevas, inglid kõik sind võtku kaitseda." </l>
</lg>
</lg>
<p><i>Seisab armukese "koda taevas", seal võib igaüks isegi mõtelda, et temal "inglite kaitsemine" enam ei tohi puududa, kus neid tiivulisi vist niisama rohkest leitakse, kui meie linnades uulitsapoisikesi. Mis häda pärast peaksime meie nende kaitsemist <u>soovima</u> minema? — Niisama kunstlikult pressitud on 2. str[oofi] esimene värss, kus loodud keele seaduse vastu: "ja näegu unes sa" lugeja kaela langeb, kui oleks kibutäis külma vett tema peale kallatud. Eks oleks õigem ja viisakam olnud ütelda:</i></p>
<lg type="poem">
<lg type="stanza">
<l>"Nüüd head ööd, mu armuke, et <u>unenäos</u> sa",</l>
</lg>
</lg>
<p><i>ei küll "armupaeldega", vaid "paeltega", sest et konsonandi järel siin üks d ennast igakord t-(ks) moondab, kuida kõrv igal pool rahva suust kuuleb. — Pikemalt:</i></p>
<lg type="poem">
<lg type="stanza">
<l>"Kuis süda sinus üksine </l>
<l>Mul lööb ja tuksub päev ja öö." Niisamuti:</l>
<l>"Küll ööbik hüüab <u>võsades</u>(?), kuu paistab <u>vaguse</u>." </l>
</lg>
</lg>
<p><i>Mõlemad allakriipsutatud sõnad ei taha passida; laske ööbik kaasikus, lepikus, põõsastes või muidu, kus tahate, laulda, aga mitte võsades; niisama vähe võin ma vagusa ehk vaguse kuupaistega sõbrustada. Parem laske tasast öövalgust <u>vaikselt</u> paista. Ehk küll Pärnu- ja Viljandimaal "vaguse" igapäevastel asjatalitustel rahva suus liigub, peaksime kõigest väest püüdma teda lauludest eemal hoida.</i></p>
<lg type="poem">
<lg type="stanza">
<l>"Sul toob mu <u>poolest</u> (?) head ööd." — </l>
</lg>
</lg>
<p><i>Minu pärast kandku ta meie <u>poolt</u> tervisi, sõnumeid, soovitusi või mis ta ise tahab, aga need kõik siginegu meie <u>täiest</u>, ei mitte <u>poolest</u> vaimust. Kui Teie midagi paremat asemele ei peaks leidma, võiksite ehk ütelda:</i></p>
<lg type="poem">
<lg type="stanza">
<l>"Ja toob mu poolt sull' head ööd." — </l>
</lg>
</lg>
<p><i>Katsuks keegi haritud rahvaste keeltes niisuguseid loodud seaduse vastu jooksvaid eksitusi pakkuda, see kannaks oma naha turule ja leiaks igalt poolt virutamist! Kui kaua peab meie kallis <u>emakeel</u> vaeselapse kombel maailmas hulkuma ja kannatama, et igamees oma tuju tema küljes nuhtlemata tohib ilmutada?!</i></p>
<p><i>Teie olete, preili, alles noor ja agara vaimuga, sellepärast ärge pidage üleliigseks koormaks aeg-ajalt, — kui natuke mahti saate — Ahrensi grammatikat näppude vahele võtta, kuni hiljem Wiedemannilt veel täielikumat õpetust loodame saada.</i><note place="end" n="11"><p>Kõne on Kuusalu pastori ja eesti keele uurija Eduard Ahrensi (1803—1863) teosest "Grammatik der Ehstnischen Sprache Revalschen Dialektes" ("Eesti keele Tallinna murde grammatika") I—II (1843—1853), millega ta pani aluse tänapäevalgi kehtivale eesti kirjakeele nn uuele kirjaviisile. Ahrensi kohta vt Kirjavahetus II—IV, reg. järgi. Kr-i loodetud Wiedemanni vastav teos "Grammatik der estnischen Sprache" ("Eesti keele grammatika") ilmus alles 1875. a.</p></note></p>
<p><i><u>"Üht eesti laulu"</u></i></p>
<p><i>Kui meie keeles peasõnu ka suure alguspookstaviga ei kirjutata, peaksime ometigi õiguse pärast kui vanal ajal roomlased, kreeklased etc. kõik isenimed suure pookstaviga kirjutama. Nüüd on Eestlane, Eesti keel etc. isenimed, kelle kandjad praegusel aastasajal teiste jalgadetallamise alt said lahti päästetud, mis õigust on meil tänapäev nende nime väikese pookstaviga alustada?</i><note place="end" n="12"><p>Vastupidiselt tänapäeva õigekeelsusele pidas Kr. rahvaste nimetusi pärisnimedeks (<i>isenimed</i>) ja soovitas üldnimedest (<i>peasõnad</i>) eraldamiseks kirjutada need suure algustähega.</p></note> —</p>
<p><i>Mõtted siin laulus on otsast otsani laitmatud, aga nende avaldamine lendab mõnes kohas lodus tiibadel. Kohe str[oof] 1, v[ärss] 2. </i></p>
<lg type="poem">
<lg type="stanza">
<l>"Kus armu<u>pisart</u> ma valanud."</l>
</lg>
</lg>
<p><i>Eks tohiks siin teerada libedamalt joosta, kui ütleksite:</i></p>
<lg type="poem">
<lg type="stanza">
<l>"kus sündinud</l>
<l>Ja armupisaraid valanud,"</l>
</lg>
</lg>
<p><i>sest et pronoomen ajasõnas selgest seisab, mis läbi keegi ei või eksida; mis tarvis siis veel "ma" vankrile viiendaks rattaks panna? Ma arvan, kui Teie seda laulukest mõne aja pärast uuest käsile võtaksite, tohiksite Teie mõnda leida, mis tasumist ja silendamist tarvitab.</i></p>
<p><u>"Uus rahu"</u></p>
<lg type="poem">
<lg type="stanza">
<l>"Ta jälle kevadine ilu koob."</l>
</lg>
</lg>
<p><i>Kes see ilukuduja on, peame küsima.</i><note place="end" n="13"><p>Kr-i on siin eksitusse viinud Koidula vanas kirjaviisis tarvitatud <i>Ta</i>, mis peab olema <i>Taa</i>, s.o 'taas, jälle'. Koidula luuletuse esimesed värsid on: Taa jälle kevadine ilu koob / Ja mured peitvad end' kui tuisk ja põhk; / Taa jälle pisarast ja päevast loob / Maailma uueks taeva armuõhk. — L. Koidula, Luuletused. Tallinn, 1969, lk 101.</p></note> <i>Teeb ilu ise nimetatud tööd või seisab üks teine kangur nägemata temal selja taga? Minu arvates võiks lugu viimasel viisil sündida. Peaks see arvamine Teie mõttega ühte jooksma, siis tuleks ütelda:</i></p>
<lg type="poem">
<lg type="stanza">
<l>"Ta jälle meil' kevadist ilu koob</l>
<l>Ja mured peidavad kui tuisk ja tolm."</l>
</lg>
</lg>
<p><i><u>Põhu</u> pärast, mis õhule siin riimiks võetud, olen Teile esimesel õhtul oma mõtted avaldanud; aga kust õhule paremat vastanikku</i><note place="end" n="14"><p>s.o vastavalt riimuvat sõna.</p></note> <i>peame võtma, küsite Teie. Jäägu õhk minu pärast vastanikuta, kui temale paremat ei ole pakkuda, kui pihutäis põhku (</i>Streu<i>)! Tahaksime pooliku riimiga leppida, kuida riimita loodud eesti keeles sagedast sünnib, siis ehk võiksime ütelda: </i></p>
<lg type="poem">
<lg type="stanza">
<l>"Maailma uueks taeva armuhõlm." </l>
</lg>
</lg>
<p><i>Et õhul ja hõlmal loodud vahe on, teab igaüks, aga piltlikus kõnes ei ole vaheseinad iial nii kindlad kui muidu. — Teie salgate siin laulus oma valitsusevõimust keele üle, mis muidu palju voolsamalt liigub, otsekui talve kammitsast pääsnud Emajõe lained kevadel. Lugu näitab, kui oleksid lauliku tiivad vihmast niisutatud, et kõrgemale ei jõudnud lennata. Nõnda kui laul praegu paberi peal seisab, ei või ma parata, vaid pean tema üle keppi murdma</i><note place="end" n="15"><p>Tõlkelaenuline väljend saksa keelest (<i>ich muss über ihn Stab brechen</i>), s.t pean tema üle kohut mõistma.</p></note> <i><u>südamest</u> soovides, et laululoojal hiljem võimalik saaks olema tompu nääriõhtul õnnevalamise kulbis ümber sulatada ja uuesti valada. — Kõige enam ülekäte läinud on neli lõppvärssi: </i></p>
<lg type="poem">
<lg type="stanza">
<l>"Ja tungib ka mu hõiskamise <u>sekka</u> (!) — — </l>
<l>Eks siis ta läbi kevadise <u>õha</u> </l>
<l>Kord <u>kahuema</u> (??) laulu kuule sa?"<note place="end" n="16"><p>Koidulal: Ja tungib ka mo hõiskamise sekka / Veel sügav ohkamine salaja — / Eks siis ka läbi kevadise õha / Kord kahuema laulu kuule sa? — Samas.</p></note></l>
</lg>
</lg>
<p><i>Andke andeks, preili, aga mis laituse väärt, ei kõlba mitte kiita. — </i></p>
<p><u><i>"Näed kõrged pilved"</i></u></p>
<p><i>Järsku laidetud lapse kannule olete ühe ilupõõsa istutanud, mille varjus igaüks, kes õilmete kenadust ja loomuse jumedust oskab maitsta, rõõmuga võib puhata ja oma südant ilule sütitada. Kuida kaks õde, ühe ja sellesama ema lapsed, nõnda teineteisest võisid lahkuda</i><note place="end" n="17"><p>s.o erineda.</p></note>, <i>tuleb tõesti imeks panna. Siin jooksevad mõtted ja kõne nõnda ühte, et lust on kuulda, ja mina <u>Heinega</u> võiksin küsida: "Mis tahate teie enam ühest laulikust? Meie oleme kõik inimesed, meie astume alla hauda ja jätame oma sõna järele, ja kui see oma saatmist (missiooni) on täitnud, siis pöörab ta tagasi jumala rinda, kõigi laulikute kogupaika, kõigi harmooniate päriskoju."</i><note place="end" n="18"><p>Tsitaat Heine teosest "Die romantische Schule". Hamburg, 1836, lk 133. Originaalis: <i>Was verlangt ihr mehr von einem Dichter? Wir sind alle Menschen, wir steigen ins Grab und lassen zurück unser Wort, und wenn dieses seine Mission erfüllt hat, dann kehrt es zurück in die Brust Gottes, den Sammelplatz der Dichterworte, die Heimat aller Harmonie.</i></p></note> —</p>
<p><i>Praegu räägitud laulus ei ole mul enam laita kui str[oof] 3, v[ärss] 2 — "pala" — mis "palav" peaks olema. Ma ohverdaks paar piiska oma nimeta sõrme verest, kui sellega võimalik peaks olema Teid patust päästa, et Teie tulevail päevil niisuguseid mõtteloomusi</i><note place="end" n="19"><p>s.o mõttesünnitusi.</p></note> <i>mitte enam püha piibli kirjutamise-vormil</i><note place="end" n="20"><p>s.o vanas kirjaviisis.</p></note> <i>välja ei läkitaks!! — Peab "Emajõe ööbik" ükskord "sõpru leidma", kuida temale soovituseks kaasa annate, siis saavad tema armastajad kõik nende hulgast kasvama, kes mustale ja valgele vahet oskavad teha! Teie olete sel puhul enda parema tundmise vastu suurele karjale mett mokkade peale tahtnud võida, lootes neid selle läbi meelitada, aga see rehnung oli peremeheta tehtud!</i><note place="end" n="21"><p>Saksa kõnekäänd <i>Rechnung ohne den Wirt machen</i> tähendab millegi (valesti) otsustamist olulisi asjaolusid arvestamata jättes.</p></note><i> — Kui raamatukene päevavalgele astunud, läkitas Laakmann 20 eksemplari Võru raamatupoodi, neist oli aasta lõpetusel 2 tükki kahanenud, neid oli Viru laulik, enne kui poodi saatis, endale võtnud. — Ses tükis tohime meie teineteist trööstida, et kolm põlve varem olime laulnud, kui lugejad said sündima. Ja säherduse umbtuimuse heaks tahate Teie loodud kirjaviisi ära salata ja pöörasel viisil kirjutada?! </i></p>
<p><i>Ehk küll asi minusse sugugi ei puutu, siiski tõusid mul mõne päeva eest viha pärast harjased püsti, kui Postimehe lehes üht Viljandimaa kirja "J[aan] A[damsoni]" nime all lugesin ja häbemata julget tunnistust kõrval leidsin, et "lugejate pärast" kirjutamiseviis <u>teisiti</u> moondatud, kuida kirjasaatja olevat kirjutanud.</i><note place="end" n="22"><p>Kõne on rahvusliku liikumise tegelase, Holstre Pulleritsu koolmeistri Jaan Adamsoni (1824—1879) kirjast uue kirjaviisi kaitseks (E. Post. 1868, lk 19—20), mille ta kirjutas Carl Robert Jakobsoni õhutusel (tema kiri Adamsonile 30.09.1867, EKM EKLA, f 2, m 1:4). Eesti Postimehe toimetuse järelmärkuses kirja juurde märgitakse, et "lugejate pärast" avaldatakse see vanas kirjaviisis.</p></note> <i>Mis J[aan] A[damson] selle peale ütleb, ei või ma teada, aga kui keegi minu kirja nõnda tahaks solkida, peaks ta ninatubakat nuusata saama, mille haisu ta surmatunnini ei tohiks ära unustada. <u>Omaga</u> tehku igamees, mis ta tahab, aga võõra <u>omandust</u> ei ole kellelgi luba <u>moondama</u> minna, ülepea nüüd, kus juba üks Liivimaa mustkuub (Hansen) tunnistab, kuida võit viimaks ometigi <u>tõe</u>, s.o uue kätte peab jääma.</i><note place="end" n="23"><p>Woldemar Adolf Hansen (1823—1881), pastor Paistus 1854—1881, Viljandi- ja Pärnumaa koolide vaimulik revident ja eesti rahvusliku liikumise algatuste äge vastane. Et uus kirjaviis lõppeks maksvusele pääseb, seda mõtet avaldas ta oma kirjutises "Ueber das Landschulwesen in Livland" ("Liivimaa maakoolide korraldusest"). — Mittheilungen und Nachrichten f. d. evangelische Kirche in Russland XXIII (1867), lk 326—354; vt selle äratrükk: Revalsche Zeitung 1868, nr 20—25. Selles kirjutises nõudis ta ka kooliolude parandamist, et seega rahvast kiriku ja saksa kultuuri mõju all hoida. Samuti ründas ta aga ka algavat eesti rahvuslikku liikumist ning Jannsenit oma Eesti Postimehega kui selle juhti.</p></note> <i>Seda häbemata tegu 1868. aasta hakatusel ühest <u>öökullist</u> ei tohtinud ma nuhtlemata jätta, sest et selle läbi iga valguselind Postimehe piirilt ära hirmutatakse.</i></p>
<p><u><i>"Mu isamaa on minu arm"</i></u></p>
<p><i>Vaat, see on jälle üks kaunis lapsuke, kelle üle eideke uhke ja rõõmus tohib olla. Mõtted ja sõnad lendavad ühel võimul kui pääsukesed ilusal suvepäeval. Vanataat andku Teile aega ja jõudu, et meile edaspidi säherdusi luuletamise loomi võiksite kinkida! </i></p>
<p><i>Niisama kiituse väärt üleüldse, ehk küll kõnevoolamisel eelkäijast natuke nõrgem on </i></p>
<p><u><i>"Nad on mu armukest pannud —".</i></u></p>
<p><i>Tema järgmine </i></p>
<p><i><u>"Õhturahu"</u></i></p>
<p><i>on niisama kena lapsuke, kus sees mul muud vastumeelt ei ole kui "ning", mis paar korda "ja" asemele astub, aga seda tartu keelest võetud võõrikut ei peaks meie eesti ülemad laulikud iial pruukima, kui ka mitmes paigas igapäevases jutustamises teda leitakse. Str[oof] 1, v[ärss] 3 ja 4 ehk tohiks sel moodusel veel kaunimast kõlada, kui ütleksite: </i></p>
<lg type="poem">
<lg type="stanza">
<l>"Ja õhtul rahuvaibaga </l>
<l>Läeb päevakära magama."<note place="end" n="24"><p>Koidulal: Ja õhturahu saadab taa / Kõik päävakära magama. — L. Koidula, Luuletused. Tallinn, 1969, lk 105.</p></note></l>
</lg>
</lg>
<p><i>Str[oof] 2, v[ärss] 3 oleks "vaguse" ümber muuta, kuida juba üleval korra tähendasin (selles sõnas ei ole midagi poeetilist). Sessamas str[oofis] v[ärss] 4 "unenägu nägemas" — nägu ja nägemas — kahekordne lõng! ei taha passida. Eks ehk võiks siledam olla, kui ütleksite:</i></p>
<lg type="poem">
<lg type="stanza">
<l><i>"On unenägu kudumas"?</i></l>
</lg>
</lg>
<p><i>sest unenägu ja unenäos kõiksugu piltisid kududa sünnivad väga hästi teineteisega kokku. Kahju, et meie "unenägu" — vanast sõnast</i> "Schlafgesicht" <i>sünnitatud — laulikule oma pikkuse poolest mõnel korral pakitust teeb, väga hea oleks, kui meil tema kõrval üks teine lühem sõna oleks kui sakslaste</i> "Traum". <i>Paljugi olen sellepärast oma peaaju vaevanud, aga ei tänini veel midagi osavat, kohast leidnud.</i></p>
<p><u><i>"Mu isamaa nad olid matnud"</i></u></p>
<p><i>tärkab oma sooja tundmuse pärast isamaa vastu väga ilusalt igale targemale lugejale silma, sealt sedamaid otsekohe südamesse, kuni viimane ilutsema läheb ja oma kaastundmust pisar-piisal silma tagasi läkitab, kus kõik seda aega meelde tuletab, mis lauluke tähendanud. — Esimese str[oofi] viimase värsi lõppsõna ehk võiks "suikusid" olla, mis juba alliteratsiooni pärast sündsam näitaks: </i></p>
<lg type="poem">
<lg type="stanza">
<l>"Siis unesurma suikusid."<note place="end" n="25"><p>Koidulal: Siis unesurma hingasid. — Samas, lk 106.</p></note></l>
</lg>
</lg>
<p><i>Str[oof] 2, v[ärss] 3.</i></p>
<lg type="poem">
<lg type="stanza">
<l>"Vaid tasa käis kui läbi ööda." </l>
</lg>
</lg>
<p><i>Neli viimast värssi sessamas str[oofis] käivad natuke uduvarjus, misläbi mõtleja lugeja, kes igast sõnast tähendust nõuab, selget aru kätte ei saa. Mis Teie arvate, armas preili, kui neid värssisid nõnda katsuksite jalule seada:</i></p>
<lg type="poem">
<lg type="stanza">
<l>"Kuis muiste <u>prii</u> su rahvas õitsend,</l>
<l>Kui vapper Kalevid' neid kann'd, </l>
<l>Ja kuis nad <u>oma pesa</u> kaitsend,</l>
<l>Kui vaenlane neid ähvardand."<note place="end" n="26"><p>Koidulal: Kuussada aastat lend'sid mööda, / Ei elutähti annud sa — / Kuid imelikult kõndis, tasa / Üks muistne jutt veel üle maa: / Kuis enne <u>prii</u> so rahvas olnud, / Kord Kalevide vapper kond, / Ja kuida <u>oma</u> põhja pinnal / Kord eesti rahvas pesitand. — Samas.</p></note></l>
</lg>
</lg>
<p><i>Str[oofis] 3, v[ärss] 1 on keeleseaduse vastu ekslane! Meie ei või mitte ütelda, kus sinu pisar maha lan<u>ged</u>, vaid kus s[inu] p[isar] maha lan<u>geb</u> või temp[us] praet[eritum]<note place="end" n="27"><p>minevikuaeg (ld k).</p></note> maha lan<u>gend</u>. Ehk oleks mõnusam:</i></p>
<lg type="poem">
<lg type="stanza">
<l>"Ja kuhu lang'sid pisar-piis'ksed,</l>
<l>Sealt tõusid laulud ülesse, </l>
<l>Ja taevalinnud vestsid, pilved</l>
<l>Su valust teineteisele; </l>
<l>Seal võtsid tuuled kuulutused</l>
<l>Ja kandsid Neeva kaldale: </l>
<l>Kus nende valu-avaldused </l>
<l>Said leidma <u>isa</u>südame."<note place="end" n="28"><p>Koidulal: Ja kus so pisar maha langed, / Sealt laulud tõusid ülesse, / Ja taeva linnud rääksid, pilved, / So valust teineteisele; / Ja tuuled kõned vastu võtsid, / Neid kandsid põhja piirile, / Kõrg' kivihooness' sisse tung'sid / Nad ühe <u>isa</u> südame. — Samas.</p></note></l>
</lg>
</lg>
<p>------------------</p>
<p><i>Leppige, austatud preili, täna sellega, kuni edaspidi ehk jälle mahti leian mõne sammu edasi sõita. Mul on praegu teadmata, kuidas Teie esimese pihutäie olete vastu võtnud, kas lahke või pahase silmaga, aga mis sest lugu! Teie ise olete mind sellele libedale teele meelitanud. — Kahe punkti pärast pean, enne kui paberileht otsa lõpeb, Teile lähemat seletust andma. Esiteks ei ole mul iial mõttesse tulnud neid sinna ja tänna prooviks tehtud muutmisi Teile eeskirjaks anda, kui peaksite nende järgi üht või teist teisiti seadma, sest ma tean selgest, kuida lapse veale ja vallatusele paremat parandajat ei või olla, kui — tema oma ema käsi. Antud tähendused pidid Teie silmi üksnes selitama, sest et armastus mõnel korral emasilma nõnda varjab, et ta ise lapse kõverust tähele ei pane. — </i></p>
<p><i>Teiseks pean Teilt südamest andeks paluma, kui ühes kohas leiate, et minu pingule paisunud sapirakk Teie isa peale üle kees, et tühjendamata ei tohtinud jätta, muidu oleks võinud lõhkeda. Ma tean küll, kuida Teie lapselik süda selle üle saab kohkuma ja mind vihkama, aga mis teha, kui äkiline meel põlema hakkab. Praegu lehte läbi lugedes tõusis mul Teie pärast kahetsus, siis ei olnud enam võimalik asja teisiti seada. Ma ei või enne rahu leida, kui koorma südame pealt olen kergitanud, mis mind mitu päeva ja nädalat vaevab. Mis kord must on, jääb mustaks! Sellepärast andke, palun Teid, andke mulle andeks! </i></p>
<lg type="poem">
<lg type="stanza">
<l>Head ööd, mu laululinnuke!</l>
<l>Teid saagu uni trööstima</l>
<l>Ja kurja sõna haavule</l>
<l>Nii salvi peale panema,</l>
<l>Et hommikul, kui ärkate,</l>
<l>Teil möödanik ei valu tee?!</l>
<l>Kel tulevik ja lootus ees</l>
<l>Ja pehme tundmus südames,</l>
<l>See astub lille jälgedes! —</l>
</lg>
</lg>
<p><i>Fr. Kr.</i></p>
</body>