<?xml version="1.0" encoding="UTF-8"?>
<body>
<h2 author="KREUTZWALD" number="70">70. KREUTZWALD KOIDULALE.</h2>
<source>EKM EKLA, f 59, m 1:6, l. 36</source>
<p>[17. mail 1870.]</p>
<p>Kas peaks küll sääraseid inimesi leitama, kes oma elusaatusega täiesti rahul on? Mis Teie arvate, mu armas tütreke? — Mina olen selle küsimuse üle küllalt palju pead murdnud ja minu äranägemist mööda tohiks seepeale koguni hõlpsasti ei ütelda. Aga olgu see siin ainult möödaminnes tähendatud. Kõigepealt laske mind oma pattu kahetseda, et ma Teie ees jälle kahekordseks võlglaseks olen saanud, kusjuures mul paraku lootustki ei ole ennast ses tükis parandada, kui just Teiegi armsa jumala kombel — nagu meie teoloogid õpetavad — patukahetsemist teoks ei arva. Teie viimane, roosa värviga kirjutatud sõnumik 9. skp-st jõudis minu kätte täna, või õigemini öelda küll eile ennelõunat, kuid lugeda sain ma seda alles õhtul. Eelmine, 2. skp kiri oli küll nobedamini tulnud, aga ei see aidanud ühti, kui vastamiseks mahti ei olnud. Et täna parajasti pühapäev ja ühtlasi postipäev Tartusse on, siis saab esimene hommikutund mitte unele, vaid Teile, minu kallis sõbranna, pühendatud.</p>
<p>Mispärast tegite ometi mu südame nõnda raskeks ja võtate nõnda ilusaid väljavaateid mu silma ette nõiduda, kui Te ise teate, et paradiisi väravad minu kammitsasse pandud jalgadele kinni peavad jääma. Kui mitte nõnda paljukest aega ei saa, et kirjalegi rahulikult vastata, mis pettepilte tohib seal siis veel kümnepenikoormasest reisist hellitada! See kurblik maikuu, mis küll nimepidi kalendris seisab, millest aga looduses siiamaani peaaegu mitte midagi märgata pole olnud, on inimeselastele nõnda rohkesti tõbesid toonud, et vaesed tervisevahid enam ei tea, kuidas oma päevatööga toime tulla. Laste hulgas möllavad ühekorraga punetised, sarlakid ja leetrid, seal kõrval ka väga kurjaloomuline kurgupõletik, kõnelemata kõigist neist ihuhädadest, mis heitlikud ilmad täiskasvanutele kaela on saatnud. — Kõigele lisaks tuli veel üks koguni igav statistikaline töö <i>ex officio</i>, mille peale viimase kolme nädala jooksul kõik need tunnid kulusid, mis ametitalitused vabaks jätsid. 8. skp jõudis pärale uue kreisiarsti<note place="end" n="1"><p>Carl W. J. von Trojanowsky (1841—?), Võru kreisiarst 1870—1875, hiljem Tartus.</p></note> ametisse kinnitamine, kellele siis kõik tuli üle anda, mis vaheajal tema asetäitmise tegevuse ajal ette oli tulnud. Nende märkuste põhjal võite endale hõlpsasti minu elust pildikese silma ette maalida.</p>
<p>Sugugi mitte <u>ebaviisakus</u>, vaid koguni suur lahkus oli see Teie poolt, minu kallis, et vastust ära ootamata mulle uuesti kirjutasite; need ju on ainukesed heledad silmapilgud, mis mu hämarat elu vähemalt mõneks viivukski pisut valgustavad! Küllap juba <i>"Kalevipoja"</i> lugemise juures sügavam asja sisusse tungimine kinnitab Teil peagi nii pikalt tiibade rammu, et ka <u>ilma</u> minu abita esialgsetest raskustest hõlpsasti üle saate. Liiati pidavat — nagu ma hiljuti ustavast allikast kuulsin — Löwe tõepoolest ümberpaneku tegema.<note place="end" n="2"><p>Ferdinand Löwe teostatud "Kalevipoja" saksakeelsest tõlkest ilmusid I—IV (värsid 1—250) ja XVII lugu esmakordselt ÕESi toimetistes 1881. a (VerhGEG X, 4), tervikuna aga alles 1900. a; vrd ka Kirjavahetus III–IV, reg. järgi.</p></note> Kui ma esimest teadet Dörptsche Zeitungis lugesin,<note place="end" n="3"><p>Vt Dörpt. Ztg. 4.05.1870, nr 102.</p></note> pidasin ma seda kuulujutuks või puru silmaajamiseks, sest nagu ma kindlasti teadsin, elutses dr. Löwe sel ajal Stuttgartis, pidi aga lehe teatel Peterburist Tallinna kolima — juba ainuüksi sellepärast olin ma kindel, et kogu see sõnum pidi olema tuulest võetud. Nagu Schiefner mu väimehele kirjutas, olevat Löwe ümberpanemisega juba algust teinud ja tahtvat juuni hakatuses, umbes 6. või 7. meie kalendri järgi, Tallinna sõita, et seal oma tööd lõpetada. Loodetavasti saame siis seega <i>"Kalevipojast"</i> ühe säärase tõlke, mis tõetruuduse poolest "Ennemuistsetest juttudest" maha ei jää.</p>
<p>Teid, õnnelik laps, panevad ilutsema looduse haljendamine, allikate vulin ja puude kohisemine, minule on need tänini üsna tundmata asjad, minu silmad ja kõrvad pole veel mahti saanud sellest kõigest mõnu tunda. Isegi majaõues kasvavaid puid poleks ma nagu õieti märganudki, kuigi need ju küllalt lähedal on, et nende vastu ninaga võiks põrgata. Kelle peas hommikust õhtuni hoopis teised asjad kubisevad, see käib ringi nagu poolunes, ilma et ta midagi näeks või kuuleks. Teie teate, kui väga ma värskes õhus jalutamist armastan ja et ma seda ka kõige halvema ilmaga naljalt tegemata ei jäta, ometi pole ma endale tänavu kevadel seda lõbu rohkem lubada võinud kui ainult kaks korda. Säärase eluviisi juures võib ju inimene kõik oma paremad tundmused sootuks kaotada. Paari päeva eest silmitsesin möödaminnes <i>"Vana ja uut"</i>,<note place="end" n="4"><p>C. E. Malm, "Vana ja uut eesti rahva ajaviiteks", vt kiri 62, viide 3.</p></note> mida Teie juba muidugi lugenud olete. Seal ju leidub ka üks Schilleri "Kellalaulu" ümberpanek, tõenäolikult pastor Malmi sulest. See nüüd on küll igatahes siledam kui omal ajal Pärnus trükitud tõlge, ometi peaksin ma valetama, kui sedagi kordaläinuks tahaksin nimetada. Selle tõlkega oleks isegi minu noorepõlvetöö võinud võistelda, kui see veel alles oleks. Aga just <u>sellepärast</u>, et mu ümberpanek saksa Schillerist nii koguni kaugele maha jäi, pidi see tuleohvriks langema. Malmi ümberpanekus leian ma ainult üksikuid kordaläinud kohti, kuna teisi täiesti nurjaläinuks tuleb pidada.</p>
<p>Selle põhjuseks võiks ehk küll hingede <u>ilmteadmata</u> kokkukõla olla, kui Teie — nagu heaks arvate öelda — just mind oma ülevoolavate kevadetundmuste osaliseks välja olete valinud. Oh jaa! See tuletab jälle neid õndsa möödaniku taevalikult ilusaid päevi meelde, kus minugi meel üsna tihti nõndasamuti unistusevallas ilutses, paraku ei olnud aga minul ühtki osavõtjat. Tuli see nüüd inimeste pelgamisest või millestki muust, lühidalt, mul ei läinud siis korda ühegi inimesega usaldusesidet luua. Ma elasin nagu täielik üksiklane, minu ainukeseks kaaslaseks oli loodus ja oma kõige õnnelikumad tunnid saatsin ma mööda kaugel inimeste seltsist metsavaikuses. Võin Teile, mu armas laps, küll koos Kaspariga hüüda: "So auch hab ich einst geträumt, doch das Leben rief mich wach!"<note place="end" n="5"><p> Tsitaat Ernst von Houwaldi näidendist "Der Leuchtturm" (Kr-i "Tuletorn"). Tõlkes: Nii ka olen und ma näind — Elu on mind ärksaks teind.</p></note> — Kui koguni mitmes tükis Teie roosavärviline kiri minu tundmise ja tundmustega kokku kõlab või õigemini öelda poolehoidmist äratab, selle kohta võiksin Teile vähemagi vaevata poognate viisi epistleid kirjutada, kui mul aga mahti oleks. — Ainult reisimisest ja reisilustist ei tohi Teie minule midagi rääkida, see lõikab liiga valusasti südamesse, sest et vangisolija oma kongist välja ei pääse. Aga Teie, ennatu laps, lähete veelgi kaugemale ja <u>kutsute</u> mind, kus ma juba kutsumatagi tulla, ei, sinna lennata tahaksin, kui ainult pisematki võimalust oleks. "Weils aber nit kann seyn, nit kann seyn"<note place="end" n="6"><p>Värss saksa laulukesest "Wenn ich ein Vöglein wär'" ("Kui ma oleksin linnuke"). Tõlkes: Et aga see ei läe, see ei läe.</p></note> — see'p see häda paraku ongi. — — Kuid ärme sellest parem pikemalt räägi, meie mõlema hingerahule on küll parem — sõna lausumata kannatada ja vait olla! Isegi säärasel korral, kui ilmvõimatu laseks ennast võimalikuks pöörata, ei tooks meile praeguse asjakorra juures minu Tartusse tulemine kuigi palju rõõmu, sest et — — aga jätame selle lause lõpetamata. Minu lapsed tahaksid siis kogu aeg minu seltsis olla, iga tund, mis neile ei saaks pühendatud, võiks nende silmis nagu lausa röövimine paista <i>etc.</i> Kuid sellest veel mitte küllalt, tagantjärgi võiks pealegi keelepeksu tõusta, lühidalt, parem juba säärasest tülikast asjast hoopis eemale hoida. — Vaimus tahan ma küll <u>Teie</u> ja <i>"Kalevipoja" uurijate</i> ümber hõljuda, kuid kehalik sealviibimine pole mulle olude sunnil lubatud. Teie sõbralik küllakutsumine pole sugugi mitte "liigjulgus", vaid ennemini küll ärateenimata au minule, ometigi ei anna see asi ennast kuidagiviisi seada.</p>
<p><i>Üks vana ramb ja tööst tülpinud hobune peab niikaua oma koormat vedama, kuni ta aisade vahele langeb ja nuia ja malkade sunnitusel enam üles ei tõuse. See on ükskord koormakandja ja vedaja kohus, mille vastu mingi vastutõrkumine ei aita. Ehk küll "rõõm ja mure kui kaksikvennad" ühel sammul astuvad, siiski on viimane palju nobedamate jalgadega loodud, et esimene harva ja õnne korral tema ette jõuab astuda. Selle tõsise mõttega tahan natuke voodisse heita paariks tunniks väsinud keha karastama ja kui päevavalgel mõne tunni pärast mahti juhtun leidma, siis lisan ehk veel paar sõna juurde. Peaks taeva tähtedes teisiti kirjutatud olema, siis palun sellega leppida! </i></p>
<p><i>Pühapäeval 1870, hommikul kell 1 1/2, maikuu 17. päeval.</i></p>
<p>Peale lõunat kell 5.</p>
<p><i>Teie kaunile kevadlikkude tundmuste väljavalamisele 2. selle kuu päevast ei ole mul sel puhul küll võimalik vastust anda, ometigi pean niipalju neist nimetama, et nende kõlksumine sõbralikkude keelte külge puutudes neid ühtlasi peaaegu oleks võinud vastu helisema sundida, kui mitte laulu- ja helisemiseaeg nii väga kaugel seljataga ei seisaks. Niisamuti kui loodus pisukeste vahendikkudega</i><note place="end" n="7"><p>s.o vahenditega.</p></note> <i>osaval käel kenasid piltisid oskab maalida, kus temal muud tarvis ei lähe kui tükike sinist taevast, teine haljast muru ja metsa, natuke päikeseläikust, eha- või koidupuna, või kui juhtub ka mäge ja orgu, viimases kas jõge või järve — enam ei ole temal midagi tarvis, siiski pilt igakord silmale armas: — nõnda olete Teie pisukeste kriipsudega kevade kuju paberilehekese peale kinnitanud. Mõlemad on meistritööd, ega ole muud vahet neil, kui et teine natuke suurem, teine vähem näitab.</i> Üks üle elusuuruse, teine <i>en miniature</i><note place="end" n="8"><p> miniatuuris (pr k).</p></note> — kuid mõlemad ometigi kevade kuju üsna tõetruult peegeldades.<note place="end" n="9"><p>Kr. näikse kõnelevat koos 2. mai kirjaga saadud Koidula luuletustest.</p></note> <i>Õnnelikud loomad, kes säherdust jõudvad sünnitada. Luulemise väel on üksi võimalik targemate tahtmata ja suuremate sundimata töösid toimetada ja tegemise kallal "talve kurtu, uduaegade nuttu" ja haige käe vastutõrku unustuse kaissu matta, et vaimulennul keharaskust kogunist ei märka. Salalaul põue peidus võib mõnikord südant rohkem rõõmustada kui need, mis võõraste silma-vaatusele või kõrva-kuulule ulatavad. Niikaua on laul tõesti lauliku oma, kui ta veel sündimata südamepõllus idaneb. </i></p>
<p><i>Teile, armas lapsuke, toonud lehekuu esimese päeva õhtu ööbiku hõiskamist, keda mina armetu tänavu kevadel veel ei ole kuulnud, ja kuida praegu lugu näitab, ka lootust ei kasva edaspidi kuulda saada, kui mitte kogemata juhtumine mind linnast ei peaks välja vedama. Selle vilu ilmaga, kuida meil viimaseil päevil osaks antud, võivad ka suliskuubel laululinnud lustilugusid ära unustada, nõnda kui pääsukesed vist enam hädapärast lendavad, et tiibade liigutamine neile sooja annab. Lust ei kihuta vist kedagi nüüd lendama. Meie toominga õilmenupud ei ole viimasel nädalal mitte küünemusta võrra kaugemale jõudnud, kui nemad mineval pühapäeval olid; ehk meie küll enamasti iga päev vähemalt üht ahju toas kütame, siiski ei taha õues ilm mitte soojemaks minna, ja rahvas ei häbene, kes nurjatumale kuule </i>"Wonnemonat"<note place="end" n="10"><p>rõõmujoovastuse-kuu (sks k).</p></note> <i>nimeks oli pannud. Õiguse pärast võiksime tänavust lehekuud</i> "Gemüthlichkeitsvertilger"<note place="end" n="11"><p>mõnususe hävitaja (sks k).</p></note> <i>nimetada! Noore inimese kohta võib ehk Teie tunnistus tõsi olla, et kevadine külm sissepoole ometi ei ulata. Aga kus kui põhjapiirisel meresarnasel vanaraugal suvised päikeseterad jäärünkaid iial ei jaksa ära sulatada, seal ei lõpe seespoolne külmavägi, vaid kõik aastaajad ei mõju enam kadunud sooja tagasitoomiseks. — Teie laidate seda, aga unustate ühtlasi, mis professor <u>Schott</u> ütleb</i> (die estnischen Sagen vom Kalewipoeg)<i>, et säherdune endise aja tagakurtmine <u>loodud eestlase viis</u> on, misläbi ta ennast soomlase kõrval hoopis teisiti näitab.</i><note place="end" n="12"><p>W. Schott, Die estnischen Sagen vom Kalewi-poeg. Berlin, 1863, lk 417–418; vrd ka kiri 30.</p></note> <i>Elage veel kolm aastakümmet või rohkem, küllap siis leiate iseenese küljes sedasama, mis Teie täna minu kohta võõriti looks arvate. Sellest olgu nüüd rohkem kui küllalt. Täna midagi sügavamat mõtet ette võtta ei ole mul kogunisti võimalik, ehk ma küll juba kella kahe ja viie vahel kolm tundi pühapäeva pärastlõunast toimetamist jalulkäivate haigete ja teiste abiotsijate pärast täitsin, siiski ei lõppenud trepiastmete tallamine, vaid üks läheb ja teine tuleb — ja säherdusel laadapeol peab inimene veel kirjandikku valmistama, mida teise inimese silma ette tahab läkitada.</i> Kui mina, armas preili, Teie koguni leplikust meelest juba nii mitmel korral tunnistust ei oleks saanud, siis võtaksin selle lehe küll pikema jututa ära hävitada. Säärasel puhul peaksite aga jällegi vähemalt nädal otsa elumärki ootama jääma, sellepärast arvan paremaks selle kirjalehe siiski ära saata. Professor Schott, dr. Schiefner, Bertram jt ootavad kõik juba nädalate kaupa vastust, aga kes seda ei Teile ega neile tänini anda pole jõudnud, on vana patune võrulane. Kõige täbaram siinjuures on aga see, et ma isegi tõotada ei saa ennast ses tükis <u>parandada</u>, vähemalt senikaua mitte, kuni siinsete inimeselaste tervisejärg parandamatuks jääb.</p>
<p>Teil on ju täna, nagu ma lehest lugesin, <i>quasi</i> pidupäev, kus uus karjane Eisenschmidt oma tulevase karja eestvedajaks ametisse pannakse — kuis võtavad nüüd küll ta hoolealused hõisates muu! muu! ammuda.<note place="end" n="13"><p>Pastor Eisenschmidti pidulik ametisseastumine toimus 17. mail 1870; vrd E. Post. 13.05.1870, lk 76 ja 18.05.1870, lk 78.</p></note> Õnnelikud ajad ja õnnelik rahvas, kus sedavärki vaatemängud veel heakskiitmist leiavad. Nagu Riia ajaleht teatab ja Tartu ajaleht temale järele kordab, olevat hiljuti ka Võrul sedasorti pidupäeva pühitsetud.<note place="end" n="14"><p>26.04.1870 toimus Võru uue pastori Heinrich Ewald Strucki (1838–1917) ametisseastumine, vrd Rig. Ztg. 8.05.1870, nr 105 ja Dörpt. Ztg. 11.05.1870, nr 108.</p></note> Küllap ma oleksin võinud seda juba varemgi mõnest lähemast allikast kuulda saada, kui see asi mind rohkem oleks huvitanud. Müüridega piiratud ruum näikse minule selle jaoks liialt pisuke olevat, et seal jumalale, kõigi maailmade loojale, palvet teha. Tema templil on hoopis suuremad dimensioonid ja seal jätkub küllaldaselt eluasemeid, kus mitte üksnes kõik kiriklikud usutunnistused, vaid isegi juudid ja paganad lahedasti ruumi leiavad, et kõikidega üheskoos või igamees oma viisi järgi palvet ja tänu teha. Sellesinatse ülestunnistuse peate Teie, armas laps, juba iseenese pärast oma teada jätma, muidu võiksite viimati veel oma heast nimest ilma jääda.</p>
<p>Oma viimases kirjas Schottile kõnelesin ma muuseas ka Teie haigest käest, mille peale ta vastab, tema olevat seda täiesti ilmvõimatuks pidanud, et "Ööbik" üleüldse haigeks võiks jääda, kelle kohta tema ungarlasest sõber Hunfalvy oma trükkimata reisikirjelduses järgmise iseloomustuse andnud: "Lydial on nähtavasti just niisamasugune õnnelik kehaehitus nagu väikesel, tulitervel ja tüsedavõitu härra <i>"Postimehel"</i>.<note place="end" n="15"><p>Wilhelm Schott oma kirjas Kr-le 3. maist 1870 ukj. — Paar sammukest II (1961), lk 331.</p></note> Seejärel kiidab ta Teie elavat vaimu ja jutuvestmise osavust, kusjuures mitte kübetki kõrkust ja tehtud olemist ei leiduvat. Schott lisab omalt poolt juurde: kuigi ta tervisejärje äratundmise asjus minu arstisilma rohkem usaldavat, soovivat ta ometigi, et sedapuhku härra Hunfalvyl õigus oleks. — Kuna Teie aga nüüd vahepeal temale ise kirjutanud olete, siis võib ta sellest näha, et tõrges käsi jälle sõnavõtlikuks on muutunud.</p>
<p>Moondamata austuses tervitab Teid kõigest südamest Teie truu ja ustav</p>
<p>priileivale lastud <i>Viru laulik</i>.</p>
</body>