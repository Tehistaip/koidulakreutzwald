<?xml version="1.0" encoding="UTF-8"?>
<body>
<h2 author="KREUTZWALD" number="16">16. KREUTZWALD KOIDULALE.</h2>
<source>EKM EKLA, f 59, m 1:6, l. 8</source>
<p>[17. märtsil 1868]</p>
<p>P. P.<note place="end" n="1"><p> Praemissis praemittendis (ld k) – kui varem toodud, mis peab eelnema, s.o eeldades kõiki vastavaid tiitleid (kirja alguses ütte või tiitlite asemel).</p></note></p>
<p><i>Kevadet kuulutavad päikeseterad lõhuvad vägevast talvekasukat, et lõoke künka otsas lumeta puhkamisepaika võiks leida. Mispärast peaksime meie pikemalt taevaliku sundimise vastu tõrkudes, kunstlikke tõkkeid südamevoolamise ette tehes siis teisiti rääkima, kui tundmus sunnib?! — Tänu, südamlikku tänu Teile, armas Lyda, selle eest, et nii lahkelt minu soovimisele vastu olete astunud, miska mul kätt ja jalga kammitsast päästsite. Teie viimane epistel on üks suvesoojast õhkuv lilleväli, mis ka vana silma ja südant võiks ilutsema ajada, kui kõik endised leegid juba ammugi laavaks ei oleks tarretanud. Kallimat annet ei oleks Teie iial mulle võinud kinkida kui oma päikeseteradest valmistatud pildi, misläbi kõik tänapäevani ulatavad kahtlased mõtted pakku läinud ja <u>täielik usaldus</u> nende asemel paika võtnud. Kui selle avaliku lahke näo taga mitte niisamasugune süda ei peaks elama, siis peaksin loojaga kohut hakkama käima, et tema oma kätetööd inimliku pettusega läinud solkima! Aga pilditegijale oleks laks käe peale selle eest anda, et oma rumala värviga päikesetööd läinud solkima!</i><note place="end" n="2"><p>Kõne on Koidula saadetud fotost (tolleaegse sõnaga päeva-, s.o päikesepildist), mis praegu asub kultuuriloolise arhiivi fotokogus. Sellel väikeseformaadilisel fotol mõõtmetega 10,3 × 6,3 cm on peakatte tikand, huuled ja vöö roosa värviga koloreeritud. Vt ka A. Undla-Põldmäe, Koidulauliku valgel. Tallinn, 1981, lk 120.</p></note><i> Mis jumal loonud ja tema elustav päike üles maalinud, seda ei tohi inimene mingil viisil parandama minna.</i> Kõige suuremad meistrid ei retušeeri kunagi oma pilte, kes seda teeb, see näitab selle läbi, et ta üks käperdaja on! <i>— Tahate Teie oma lubadust täita ja ühe teise pildikese harilikus ülikonnas mulle läkitada, siis pean juba ette paluma, et ümbervahetamisest seal juures pikemat juttu ei tohi olla; minu ahnus on ses tükis põhjatu suur,</i> sest mõte ennast just selles ülikonnas maalida või fotografeerida lasta — on originaalne ja tuletab mulle elavalt meelde Neffi kuulsaid talunaisterahvaid, mis otstarbeks Eestimaa kõige kaunimad aadlikud prouad ja preilid oma näod andsid ja kuhu juurde maalija hiljem mitmesuguste paikade talurahva riided tegi.<note place="end" n="3"><p>Carl Timoleon von Neff (1805—1876), baltisaksa maalikunstnik, Peterburi kunstiakadeemia professor. Kr. oli Neffi maalidega nähtavasti baltisaksa erakogudes tutvunud.</p></note><i> — Seal, kus Emajõe ööbik minu sulest kiitust leidis, tahaksin teda sel kujul oma mälestuses pidada, kuida ta praegu mul silma ees seisab, aga laitus jäägu "tsiviliseeritud" sõsarale, kes ehk mõne korra esimest juhtunud eksitama. Sellest hoolimata jäävad <u>mõlemad</u> enne kui pärast mulle armsaks lapseks, keda ma iial muu asja pärast vihtlema ei lähe, kui et väsind silmadele rahulikumat und selleläbi valmistada. — Juhtub mõnikord kulunud viht natuke kibe olema, — noh, armas Lyda, siis mõtelge: Eks ole selge elupilt, kus meid kätkist kuni viimse sängini mõlematega toidetakse — magusa ja kibedaga, viimasega igakord rohkem. Üht loodan Teile ometigi tõotada: ma tahan tulevikus ettevaatlikumalt suud ja sulge hoida, et Teile vallatusel kibedat ei lähe tegema. — — </i></p>
<p><i>Teie rehnung, armas laps, oli ses tükis peremeheta tehtud, kui arvasite saadetud pildikese läbi oma kuju sealt madalamale saada, kuhu teda viimati olin pannud, et õnnistamata käed tema külge ei saaks puutuda. — Mis korra tehtud, olgu hea või paha, see peab ka nõnda jääma! Olgu minu pärast Teie jalg põrmu peal, vaim lendab Teil kõrgel, seda viimast tohin ma kummardada kartuseta, et mind sellepärast kujude teenriks keegi ei tohi pidada. Teie ise annate mulle luba Teid vahatüki kombel oma pihus sedaviisi vormida, kuida ma <u>tahan</u>, kes võib mind seal keelata, mis kuju ma vahale annan! — "Harjumata põllule ümberistutatud linataime" koor ei ole meile alles tundmata, sest et seda katseks juba heideks on keerutatud, mis tundjale välja näitab, et heidest peenikest riiet ja õmbluseniiti omal ajal võib saada. — Mina ei ole küll laulik, aga kui lubate ütelda, ehk oleks minust võinud üht laulikute kannupoissi kasvada, kui neil päevil üks Kalev mul ees oleks käinud, kus paras õppimise aeg oli. — "Leivanuga", mis mind poisikesepõlvest tänapäevani taga kihutanud, ei andnud tiibadele kasvamise mahti; õilmed läksid juba tupes kiduraks, enne kui päikesepaiste neid laiali [oli] jõudnud lahutada. Mis sügise ja noore talve rinnal hiljem nähtavale juhtunud, neil ei olnud enam hiilgust ega kaunist haisu, vaid kui sügiselillel "astril" paljas värv, mis silma petab, aga südant ei jõua täita. — Eesti ahtrale laulupõllule üksi, kus tänini palju muud ei leitud kui ohakaid ja võilillesid, sündis neid istutada, kus nemad, — kui pimedate seas ühesilmaline kuningaks tõuseb! — ehk silma võisid puutuda. — Minu ainuke tegu, mis peale uhkuse harjaseid tohiksin kasvatada, on eesti vanapõlve riismete kokkukorjamine, enne kui nemad sootumaks praeguse aja rahva silmast ära kadusid. Oleks sada, või veel parem — paarsada aastat varemini keegi seda tööd ette võtnud, siis võiks meie sugurahvas selle varanduse pärast mitmete targemate rahvasugude vastu väga uhked olla. Meie "Kalevipoeg", kuida ta praegu silma ees seisab, on üks lapikestest kokkuõmmeldud kuub, aga juba sellestki võib näha, mis kaunis ja osav ta täielikul kombel võinud olla.</i><note place="end" n="4"><p>Kr. arvas ekslikult, et Kalevipoja lugu oli kauges minevikus tervikuna rahvasuus elanud, millest tema kaasajani olid säilinud ainult killud.</p></note><i> — Eesti rahva siia ajani jalgade alla tallatud ja mitmel viisil sõimatud nimi on nende vanade mälestuste läbi ühekorraga aunimeks saanud, mis, kui ükskord rahvas targemaks läheb, neid saab tõstma ja selleks tegema, et tölplase kombel oma sugu ja sündimist ei hakka teiste ees ära salgama. — Praegune rumaluse vaen sakslaste vastu võib meile väga suurt kahju sünnitada, et hiljem vänge sibula ja juhtnaha hais mõnda kahetsedes pead kratsima paneb, kui ta näeb, kuida ta segase vee vastu pori ja muda oli saanud! — Ma kahetsen kõigest südamest neid pimedaid, kes meie rahva õnne sellest loodavad, kui nemad meie soo poolvenelaseks on teinud. Kas mõne aasta eest ettevõetud katsetükk usuvahetamisest neil silma ei ole jõudnud selitada, et sammu kaugemale võiksid vaadata kui ninaots ulatab?</i><note place="end" n="5"><p>Kr. vihjab siin 1860. aastate esimesel poolel Vene keskvalitsuse ringkonnis ärevust tekitanud vene õigeusuliste eestlaste stiihilisele luteri usku tagasisiirdumisele ja sel puhul tekkinud lootustele, et seda tagasisiirdumist, mis seni oli keelatud olnud, ka seaduslikult lubatakse. Vene õigeusu kiriku vastuseisu tõttu need lootused nurjusid ja usuvahetamise võimalus jäi saavutamata. Vt ka Kirjavahetus III, lk 29.</p></note><i> — Kõik seisuse tervisele mõnusad muutmised ei tohi meile <u>väljaspoolt</u> tulla, vaid peavad seestpoolt idanema, siis vast tohime meist täielikku tulu loota. Seadus on küllalist idanemiseruumi andnud, aga mis see aitab, kui rahva rumalus osavõtmist pakutud kasust ära keelab. — Aga see võiks meid kaugemale viia, kui aeg kannab, sest meie oleme mõlemad orjapõlve loomad</i><note place="end" n="6"><p>s.o orjapõlve olendid, orjadest sündinud.</p></note><i> ja peame pealepandud koormat kandma. Läheme parem mahajäetud radadele tagasi. </i></p>
<p><i>Teie valitud pildid, armas Lyda, on mõlemad lonkavad, esimese kohta julgen nimetada, kuida Teie sõber, — kui tema Teid ka heameelega oma sulgede varju võtaks, — "kotkas" ei ole, peale selle Teie noortel tiibadel küllalist väge on, [et] Teid nii kõrgele tõsta, kui ise soovite. Teiseks on meie "vainulilled" kõik talvest läbikäivad</i> (perennierende<note place="end" n="7"><p>perenniaalsed: talvituvad, mitmeaastased (sks k).</p></note>)<i> taimed, millede õitsemisejõudu külm ei jaksa lämmatada, vaid lilleke igal uuel suvel niisamati jälle õitseb, võib olla — ehk ühe "tamme" varjul kõige kaunimini! Lille olemise pärast võite kahtlased mõtted metsa visata. "Lill tahab üksnes õitsta. Lind laulab endale, Seepärast õitse, laula ka sina endale!"</i><note place="end" n="8"><p>Tsitaat Kr-i luuletusest "Laul". — Viru lauliku laulud. Tartus, 1865, lk 24 ja F. R. Kreutzwald, Laulud. Tallinn, 1953, lk 112.</p></note><i> — Astuvad salasünnitused hiljem teiste ette, siis ei ole tarvis "kuulsat nime ega maailma imestamist", vaid laululinnu ülem palk on, kui südameid juhtub leidma, kus õrn tundmus elab, et lauliku kandle keelte helin sealt vastukostmist saab. See kaunis palk võib laulikule kurvastuse päevil väga suurt troosti anda. — </i></p>
<lg type="poem">
<lg type="stanza">
<l>"Ja lugusid ma puistan</l>
<l>Kui pärleid öödele,</l>
<l>Ja soovimisi tuiskan</l>
<l>Kui leeke kaugele,</l>
</lg>
<lg type="stanza">
<l>Et nende nõidusvägi</l>
<l>Kõik süütaks põlema!</l>
<l>Et usus kerkiks mägi</l>
<l>Ja arm saaks tulema!"<note place="end" n="9"><p>Tsitaat Kr-i luuletusest "Kui kauaks jääd sa viibil", mille ta hiljem avaldas "Eesti rahva kasulises kalendris 1870. a. peale", lk 47—48; vt F. R. Kreutzwald, Jutud. Tallinn, 1853, lk 505—506.</p></note></l>
</lg>
</lg>
<p><i>Olete Teie laulu loonud, mis hiljem lugedes südant kergitab ja pisarkastet silma toob, siis tohite julgest selle peale uskuda, et mõne teisega sarnane lugu saab olema, see tähendab: kõigil neil, kelle tundmus ei ole kadunud. — Teie esililledest olen märganud, et Teil loomise poolt tarvilikku annet rohkesti on, kui Teie ära ei väsi ühtepuhku edasi astuda, sest et paigalseismine meid igakord tagasi viib. </i></p>
<p><i>Mulle kipub hirm peale, kui selle peale mõtlen, et saja aasta pärast praegune sakslaste keskel liikuv paha tõbi ka eestlaste külge võiks hakata, kus suure hoolega kõik ajahambast näritud kolletanud paberilehed üles nuusitakse, mis kuulsad inimesed omal ajal olid kirjutanud. Mõtelge, armas Lyda, kui säherdune viletsus seal meie vahel kirjutatud lehtede peale langeks ja teised targad neid tähendama hakkaks, mis sest võiks tulla! Peaks sealjuures mõnel meie ristimiseraamatud tundmata jääma — siis — — ma ei julge pikemalt kartlikku mõtet venitada. Selle vastu ei tea ma paremat nõu, kui et Teie ise, üks teine Betty Arnim, lehti välja võiksite anda ja neile pealkirjaks panna: "Kr[eutzwaldi] epistlivahetus <u>ühe lapsega</u>".</i><note place="end" n="10"><p>Elisabeth (Bettina) von Arnim (1785—1859), saksa kirjanik, kirglik Goethe austaja; andis välja raamatu "Goethes Briefwechsel mit einem Kinde" ("Goethe kirjavahetus ühe lapsega"), mis on suurel määral autori enda väljamõeldis.</p></note><i> Noh, sellega oleks asi korras ja hulk valemõtteid jääks sündimata! — </i></p>
<p><i>Kus Teie "rändamiseteel" edaspidi minu abi peaksite tarvitama, tahan heameelega seda anda, nii kaua kui vanad kondid veel jaksavad. Ma kardan, Teile võiks mõnes kohas talutaja läbi veel raskemat koormat tulla, keda ehk igal sammul peaksite toetama, et vanarauk Teie abita tee äärde maha ei jääks. Ma mäletan veel aega, kus emale</i><note place="end" n="11"><p>Ann Kreutzwald (1770—1848), Kr-i ema; elas elu lõppaastad Võrus poja juures, kus ka suri.</p></note><i> tühja toobrit aitasin kanda; eit pani toobripuu ühte otsa toobri, võttis ise toobri käeaugust kinni ja laskis mind teise toobripuu otsa õlale tõsta, mõnda läksime üle õue laudast tuppa ja mul oli suur rõõm, et emale minust nii suurt abi tulnud. Nõnda võiks nüüd lugu uues lapsepõlves käia, kui Teile abimeheks saan astuma. Aga kes teab, kas Teie suu niisama lahkest saab ütlema kui eideke sel korral: "Hea laps aitas mul toobrit kanda!" mida ma neil päevil tõeks pidasin, aga täna ennast mitte enam nõnda petta ei laseks! — </i></p>
<p><i>Kuida Teie epistli motost rõõmuga näen, olete Teie ennast ka soome keelega juba tutvustanud, mis juurde Teile südamest õnne ja õnnistust soovin. Nii kaugele ei ole minu jõud veel ulatanud, ehk ma küll mõne rubla heameelega soome keele õppimise eest kulutaksin, kui noorem ja rohkema vaba ajaga õnnistatud oleksin. Mul on hea hulk soome keele raamatuid biblioteegis, aga need ei aita mind, sest et hammas koort ei jõua katki hammustada, mis sisu mulle maitsta annaks. Et nüüd lugu nii vaene on, sellepärast pean Teid paluma vaevaks võtta motot kas eesti või saksa keelde ümber tõlkida, muidu jääb ka tema sisu böömlase külaks!</i><note place="end" n="12"><p>s.o arusaamatuks — saksa kõnekäänd, mis pärineb ajast, mil Saksa-Rooma keisririik hõlmas ka Böömimaa, kus kõneldud tšehhi keel oli sakslastele arusaamatu.</p></note><i> — Viimaste aastate sees pidin iseäranis sagedasti kahetsema oma soome keele puudust, kus mitme soomlasega kirjade vahetamist pean.</i><note place="end" n="13"><p>Kr-i kirjad Otto Donnerile, August Ahlqvistile, Yrjö Yrjö-Koskinenile ja Julius Krohnile, vt Kirjavahetus IV, lk 337—428.</p></note><i> Nüüd peame seda talitust kõik võõral keelel toimetama, mis mõnel kogunist mokka mööda ei taha käia, et eestlaste ja soomlaste vahel muud keeled peaksid liikuma — kui nende mõlemate loodud emakeel. </i></p>
<p><i>Viru laulikul ei ole oma teades Teile midagi andeks anda, sest tema oli esimene eksija ja üksnes tema süü läbi olete ka Teie mõne sammu teelt kõrvale jooksnud. Kui vana jahtunud veri äkilisel meelel keema läheb, kes seal noore palavale süüd tohib mõista? — Aga ühes tükis, minu armas Lyda, on ometigi pettuse prilliklaas Teie silma seganud, kus läbi Teie minu vigadusi pisemal mõõdul ja minu pisukest headust tuhatkordsel suurusel näite vaatavat. Tõtt mööda tuleks pildi nähtus ümber pöörata, siis läheks vaatamine õigele teele. Kui Teie päevapilt epistlit lugedes kirjaridade kõrval ei oleks seisnud, siis — jah siis oleksin ma Teie sõnu irvitamiseks pidanud, et ma Teiega "tuhande võrra heldemini ja lahkemini ümber käinud, kui Teie teeninud või seda iial unes julgenud loota". — Seda ütlete minule, kus viimased kriimustamisehaavad minu küüntest, kui ehk ka õhukese koore all, ometigi ammu veel paranenud ei olnud. Sellega olete teinud, mida tuliseid süsi teise peale kandmiseks nimetatakse. — Võiksin ma oma küüsi kassi kombel nõnda kokku tõmmata, et käpad sametkäppadeks saaksid, tahaksin Teid viimastega Teie hea südame pärast ühtepuhku silitada, aga — vaim on tahtlik, liha nõder! — sellepärast, armas laps, pean juba ette andeks paluma, kui ma viimase nõtruse pärast Teile seda ei tohi tõotada. Juba nende lehtede kaasaline "neljas õhtu" saab, kuida ma ette kardan, Teid paaris kohas kriimustama, mis üksnes minu tõe- ja õiguse-armastuse läbi sündis. Nüüd, kus töö olen lõpetanud, tohin ma loota, et Teie, kui selleks tarblikku mahti juhtute leidma, oma küsimustega välja tulete! — Ka palun Teid, kus Teie mind arvate eksinud olevat, seda avalikult tunnistada! — Kuida juba "E[majõe] ö[öbiku]" retsensioonis mitu korda nimetasin, saagu siin jälle öeldud, et minu tähendatud parandamised, nii pikalt kui nemad keele eksituste radadest üle käivad, Teile mitte mõõdupuuks ei pea olema, vaid üksnes prooviks, mis järgi Teie minu arvamist mööda üht või teist võiksite parandada. — Seda, mis üks meister ise oma töö kallal parandab ja mõnusamale joonele seab, ei jõua võõras käsi iial toimetada; aga võõras silm võib hõlpsamalt vigadust leida kui meie oma silm. </i></p>
<p><i>Aeg ei anna täna pikemalt Teiega juttu vesta, sellepärast võtke lõpetades minu südamlikku tänu Teie niisama lahkete kui soojade sõnade eest, mis igas tükis nõnda on vastu võetud, kuida nad olid antud. Lubage nüüd veel soovimist välja ütelda: jääge ka edaspidi, niikaua kui Vanaisa meid siinpool hauda veel teineteise kõrval liikuda lubab, muutmata truuduses Teie isaliku sõbra vastu vankumata! — </i></p>
<p><i>Teie</i></p>
<p><i>Teid kallistaja</i><note place="end" n="14"><p>s.o kalliks pidaja.</p></note><i> ja alandlik</i></p>
<p><i>Kreutzwald.</i></p>
<p><i>Võrul, 18 17./III 68. </i></p>
<p><i>P. S.</i></p>
<p><i>Järeltulev tükike ehk kõlbaks "Postitasku" pista, kui teda nii kaugele parandatakse, et lugejad aru saavad!</i><note place="end" n="15"><p>Järgnev kirjutis ilmus Eesti Postimehes 27.03.1868, lk 99 muutmata kujul, s.o uues kirjaviisis. Koidula saavutas ilmselt isalt loa vähemalt Kr-i kirjatöid uues kirjaviisis avaldada, vt A. Undla-Põldmäe, Koidulauliku valgel. Tallinn, 1981, lk 93.</p></note></p>
<p><i>Võru linnast.</i></p>
<p><i>Paari nädala eest, kui Eestimaa hädaliste heaks rahakopikaid ja andeid siin korjati, astus üks poolpime, vana, väeteenistusest ammugi vallalipeastetud soldat ühel hommikul meie pürjermeistrihärra tuppa: "Ärge pange pahaks, aus härra!" — alustab tulija, — "ma kuulen, Tallinnamaal peab raske leivapuudus olema, palun sellepärast minu pisukest annet ka hädaliste heaks vastu võtta." — Rääkides tõmbab ta mantli hõlma alt kaks paari villaseid sukki ja ühe vana ümmarguse raudpanni välja. Härra tõrgub viimast vastu võttes, üteldes, et vanarauk ise veel panni võivat tarvitada. "Võtke, aus härra!" palub mees. — "Mis mina panniga peaksin tegema? Ega ma ometigi praegusel ajal liha küpsetama lähe, kui teistel vaestel kuiva leiba suhu pista ei ole." — Kes siin pikemalt tohtis vastu tõrkuda! Pann ja sukad pandi teiste asjade sekka, mis hiljem kõik rahaks pidi tehtama. Helduse ande küljes elab jumala õnnistus, kuida kohe kuulda saame. Kui müümise päeva õhtul ostmatajäänud asjad oksjoni viisil välja pakuti, tuli ka vana soldati pannile kord välja astuda, kus nimetamata ei jäetud, <u>mis</u> meelega anne oli toodud ja <u>kes</u> teda toonud. Seal tuli pakkujaid igalt poolt, nõnda et kaks rubla panni eest maksti, mis ehk 25 kopikat väärt võis olla. — Meie kehva linnakese kohta tuleb hädaliste heaks korjatud raha suureks arvata, ehk küll vana soldati kõrval meie teades üksainuke eesti mees poole rubla oli ohverdanud. Kui palju teised, saksakuue varju taha peidetud mehed, kellel sündimisekohad ja kätkipaigad kogemata meelest läinud, — oma suguvendadele olid abiks kinkinud, on meil alles teadmata, aga raskuse poolt ei jõua nende anded ühtekokku vana soldati annet kaalu peal mitte üles kergitada! Kuida igal pool, nõnda oli ka meil enamasti kõik võõra rahva käest tulnud, keda rumalus ikka veel enda vaenlaseks arvab. Minu arvates võiksid mõned nõukamad eestlased ennast iga päev vana soldati kujus peegeldada. — </i></p>
<p>---------</p>
<p>Et kiri mitte liiga paksuks ei läheks, saate Teie retsensiooni lõpu järgmisel saatmise võimalusel.</p>
</body>