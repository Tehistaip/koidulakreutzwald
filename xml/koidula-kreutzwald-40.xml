<?xml version="1.0" encoding="UTF-8"?>
<body>
<h2 author="KOIDULA" number="40">40. KOIDULA KREUTZWALDILE.</h2>
<source>EKM EKLA, f 63, m 1:2, l. 20</source>
<p>[Augusti lõpul 1868.]<note place="end" n="1"><p>Kiri on dateeritud järgmise kirja (41) sisu põhjal.</p></note></p>
<p>Kõrgesti austatud doktorihärra!</p>
<p>Minu südametunnistus mõistab mulle juba väga elavalt süüd, et Teile läbivaatamiseks lubatud ja siia juurde lisatud <i>Jututoa</i><note place="end" n="2"><p>Vt kiri 2, viide 18.</p></note> köidete saatmine kauaks viibis; troostiks on minule sel puhul üksi vaikne teadmine, et küllap viimased kirjatööga täidetud nädalad Teil minu lohakust väga tähtsaks ei lasknud tõusta. "Ajapuudus" on liig harilik vabandus, et ma seda siin tohiksin söandada ette tuua, aga ometi on ta siin nii tõsi, et ma näituseks viimase kuue nädala sees mitte kolme kordagi alla linna saanud ei ole — mind hakatakse unustama ja nõnda on see hea! — — Paraku ei läinud minu algmine soov Teile <u>ainult <i>Jututoa</i></u> aastakäigud kätte saata mitte täide, ning osalt tuli see nende vihkude lohmakast kujust — nad on kokku köidetud meie lehe poliitilise ja religioosse osaga,<note place="end" n="3"><p>S.o Eesti Postimehe enese ja selle teise lisalehega Misjonär ehk Sõnumed Paganatest.</p></note> — et ma alles täna suutsin südame rindu võtta nende ärasaatmiseks. Ma tean väga hästi, et ma Teile kerget koormat peale ei pane, kui ma kolm säherdust eksemplarihiiglast koos lisadega kirjutuselauale laon ootusega, et Teie võtaksite igast köitest <i>Jututoa</i> kokku noppida — ma ei saanud Teie soovimist teisiti täita ja palun Teilt selles tükis kannatlikku meelt!</p>
<p>Teie ei olnud viimastel nädalatel terve? Mulle toodi <u>siia</u> sõnum — Teie ametisõber<note place="end" n="4"><p>Tundmata.</p></note> oli see, kellelt seda kuulda saime! Kas Teie mõtlete ka küllalt selle peale, et meil ainult <u>üks</u> dr. Kreutzwald on? Sest saadik, kui ma Teie haige olemisest teada sain, eilsest saadik, pean ma nii paljude asjade peale mõtlema. — — Minu isa, kas Teie hoiate ennast ka nõnda kui vaja? Kas Teie mõtlete ka selle peale, et <u>Teie</u> meil ainus olete, et Teie ennast hooletusse jätta ei tohi, — meie kõigi pärast mitte!? Oh mõtelge ometi selle peale! — Sagedasti on palju hõlpsam ennast omaenda ja võõra laituse kätte anda kui jagu saada rahutusest, mis meile võimalikke sündmusi fantastilistes hirmupiltides ette toob — selle tõenduseks olen mina siin. Oh, kui ma ainult teaksin, et Teie terve olete! Minu omaksed küsivad seda minult ja — mina ei tea. —</p>
<p>Kas Teie lubate mulle üht asja küsida? Kas Teie oleksite väga pahane, kui ma Teile iga nädal ühe <i>Jututoa</i> nr-i saadan järjeks tänavuse aastakäigu esimesele poolele, mis sõnumikule juurde on pandud? Et mul on kaks eksemplari, siis teeksite mind suureks tänuvõlglaseks, kui nii oma lahkust näitaksite. Eks ole, ma tohin?</p>
<p>Soovitage mind, palun, doktoriprouale heatahtlikuks meeldetuletamiseks ja vabandage suurt ruttu, sinna polnud midagi parata, millega kirjutas need read</p>
<p>Teie</p>
<p>tänulik koolilaps</p>
<p>Lydia Jannsen.</p>
</body>